1	1	Petrus Apóstolus Jesu Christi, eléctis ádvenis dispersiónis Ponti, Galátiæ, Cappadóciæ, Asiæ, et Bithýniæ,
1	2	secúndum præsciéntiam Dei Patris, in sanctificatiónem Spíritus, in obediéntiam, et aspersiónem sánguinis Jesu Christi. Grátia vobis, et pax multiplicétur.
1	3	Benedíctus Deus et Pater Dómini nostri Jesu Christi, qui secúndum misericórdiam suam magnam regenerávit nos in spem vivam, per resurrectiónem Jesu Christi ex mórtuis,
1	4	in hereditátem incorruptíbilem, et incontaminátam, et immarcescíbilem, conservátam in cælis in vobis,
1	5	qui in virtúte Dei custodímini per fidem in salútem, parátam revelári in témpore novíssimo.
1	6	In quo exsultábitis, módicum nunc si opórtet contristári in váriis tentatiónibus:
1	7	ut probátio vestræ fídei multo pretiósior auro (quod per ignem probátur) inveniátur in laudem, et glóriam, et honórem in revelatióne Jesu Christi:
1	8	quem cum non vidéritis, dilígitis: in quem nunc quoque non vidéntes créditis: credéntes autem exsultábitis lætítia inenarrábili, et glorificáta:
1	9	reportántes finem fídei vestræ, salútem animárum.
1	10	De qua salúte exquisiérunt, atque scrutáti sunt prophétæ, qui de futúra in vobis grátia prophetavérunt:
1	11	scrutántes in quod, vel quale tempus significáret in eis Spíritus Christi: prænúntians eas quæ in Christo sunt passiónes, et posterióres glórias:
1	12	quibus revelátum est quia non sibimetípsis, vobis autem ministrábant ea, quæ nunc nuntiáta sunt vobis per eos, qui evangelizavérunt vobis, Spíritu sancto misso de cælo, in quem desíderant ángeli prospícere.
1	13	Propter quod succíncti lumbos mentis vestræ, sóbrii, perfécte speráte in eam, quæ offértur vobis, grátiam, in revelatiónem Jesu Christi:
1	14	quasi fílii obediéntiæ, non configuráti prióribus ignorántiæ vestræ desidériis:
1	15	sed secúndum eum, qui vocávit vos, Sanctum: et ipsi in omni conversatióne sancti sitis:
1	16	quóniam scriptum est: Sancti éritis, quóniam ego sanctus sum.
1	17	Et si patrem invocátis eum, qui sine acceptióne personárum júdicat secúndum uniuscujúsque opus, in timóre incolátus vestri témpore conversámini.
1	18	Sciéntes quod non corruptibílibus auro, vel argénto redémpti estis de vana vestra conversatióne patérnæ traditiónis:
1	19	sed pretióso sánguine quasi agni immaculáti Christi, et incontamináti:
1	20	præcógniti quidem ante mundi constitutiónem, manifestáti autem novíssimis tempóribus propter vos,
1	21	qui per ipsum fidéles estis in Deo, qui suscitávit eum a mórtuis, et dedit ei glóriam, ut fides vestra, et spes esset in Deo:
1	22	ánimas vestras castificántes in obediéntia caritátis, in fraternitátis amóre, símplici ex corde ínvicem dilígite atténtius:
1	23	renáti non ex sémine corruptíbili, sed incorruptíbili per verbum Dei vivi, et permanéntis in ætérnum:
1	24	quia omnis caro ut fœnum: et omnis glória ejus tamquam flos fœni: exáruit fœnum, et flos ejus décidit.
1	25	Verbum autem Dómini manet in ætérnum: hoc est autem verbum, quod evangelizátum est in vos.
2	1	Deponéntes ígitur omnem malítiam, et omnem dolum, et simulatiónes, et invídias, et omnes detractiónes,
2	2	sicut modo géniti infántes, rationábile, sine dolo lac concupíscite: ut in eo crescátis in salútem:
2	3	si tamen gustástis quóniam dulcis est Dóminus.
2	4	Ad quem accedéntes lápidem vivum, ab homínibus quidem reprobátum, a Deo autem eléctum, et honorificátum:
2	5	et ipsi tamquam lápides vivi superædificámini, domus spirituális, sacerdótium sanctum, offérre spirituáles hóstias, acceptábiles Deo per Jesum Christum.
2	6	Propter quod cóntinet Scriptúra: Ecce pono in Sion lápidem summum angulárem, eléctum, pretiósum: et qui credíderit in eum, non confundétur.
2	7	Vobis ígitur honor credéntibus: non credéntibus autem lapis, quem reprobavérunt ædificántes: hic factus est in caput ánguli,
2	8	et lapis offensiónis, et petra scándali his, qui offéndunt verbo, nec credunt in quo et pósiti sunt.
2	9	Vos autem genus eléctum, regále sacerdótium, gens sancta, pópulus acquisitiónis: ut virtútes annuntiétis ejus, qui de ténebris vos vocávit in admirábile lumen suum.
2	10	Qui aliquándo non pópulus, nunc autem pópulus Dei: qui non consecúti misericórdiam, nunc autem misericórdiam consecúti.
2	11	Caríssimi, óbsecro vos tamquam ádvenas et peregrínos abstinére vos a carnálibus desidériis, quæ mílitant advérsus ánimam,
2	12	conversatiónem vestram inter gentes habéntes bonam: ut in eo, quod detréctant de vobis tamquam de malefactóribus, ex bonis opéribus vos considerántes, gloríficent Deum in die visitatiónis.
2	13	Subjécti ígitur estóte omni humánæ creatúræ propter Deum: sive regi quasi præcellénti:
2	14	sive dúcibus tamquam ab eo missis ad vindíctam malefactórum, laudem vero bonórum:
2	15	quia sic est volúntas Dei, ut benefaciéntes obmutéscere faciátis imprudéntium hóminum ignorántiam:
2	16	quasi líberi, et non quasi velámen habéntes malítiæ libertátem, sed sicut servi Dei.
2	17	Omnes honoráte: fraternitátem dilígite: Deum timéte: regem honorificáte.
2	18	Servi súbditi estóte in omni timóre dóminis, non tantum bonis et modéstis, sed étiam dýscolis.
2	19	Hæc est enim grátia, si propter Dei consciéntiam sústinet quis tristítias, pátiens injúste.
2	20	Quæ enim est glória, si peccántes, et colaphizáti suffértis? sed si bene faciéntes patiénter sustinétis, hæc est grátia apud Deum.
2	21	In hoc enim vocáti estis: quia et Christus passus est pro nobis, vobis relínquens exémplum ut sequámini vestígia ejus:
2	22	qui peccátum non fecit, nec invéntus est dolus in ore ejus:
2	23	qui cum maledicerétur, non maledicébat: cum paterétur, non comminabátur: tradébat autem judicánti se injúste:
2	24	qui peccáta nostra ipse pértulit in córpore suo super lignum: ut peccátis mórtui, justítiæ vivámus: cujus livóre sanáti estis.
2	25	Erátis enim sicut oves errántes, sed convérsi estis nunc ad pastórem, et epíscopum animárum vestrárum.
3	1	Simíliter et mulíeres súbditæ sint viris suis: ut et si qui non credunt verbo, per mulíerum conversatiónem sine verbo lucrifíant,
3	2	considerántes in timóre castam conversatiónem vestram.
3	3	Quarum non sit extrínsecus capillatúra, aut circumdátio auri, aut induménti vestimentórum cultus:
3	4	sed qui abscónditus est cordis homo, in incorruptibilitáte quiéti, et modésti spíritus, qui est in conspéctu Dei lócuples.
3	5	Sic enim aliquándo et sanctæ mulíeres, sperántes in Deo, ornábant se, subjéctæ própriis viris.
3	6	Sicut Sara obediébat Abrahæ, dóminum eum vocans: cujus estis fíliæ benefaciéntes, et non pertiméntes ullam perturbatiónem.
3	7	Viri simíliter cohabitántes secúndum sciéntiam, quasi infirmióri vásculo mulíebri impartiéntes honórem, tamquam et coherédibus grátiæ vitæ: ut non impediántur oratiónes vestræ.
3	8	In fine autem omnes unánimes, compatiéntes, fraternitátis amatóres, misericórdes, modésti, húmiles:
3	9	non reddéntes malum pro malo, nec maledíctum pro maledícto, sed e contrário benedicéntes: quia in hoc vocáti estis, ut benedictiónem hereditáte possideátis.
3	10	Qui enim vult vitam dilígere, et dies vidére bonos, coérceat linguam suam a malo, et lábia ejus ne loquántur dolum.
3	11	Declínet a malo, et fáciat bonum: inquírat pacem, et sequátur eam:
3	12	quia óculi Dómini super justos, et aures ejus in preces eórum: vultus autem Dómini super faciéntes mala.
3	13	Et quis est qui vobis nóceat, si boni æmulatóres fuéritis?
3	14	Sed et si quid patímini propter justítiam, beáti. Timórem autem eórum ne timuéritis, et non conturbémini.
3	15	Dóminum autem Christum sanctificáte in córdibus vestris, paráti semper ad satisfactiónem omni poscénti vos ratiónem de ea, quæ in vobis est, spe.
3	16	Sed cum modéstia, et timóre, consciéntiam habéntes bonam: ut in eo, quod détrahunt vobis, confundántur, qui calumniántur vestram bonam in Christo conversatiónem.
3	17	Mélius est enim benefaciéntes (si volúntas Dei velit) pati, quam malefaciéntes.
3	18	Quia et Christus semel pro peccátis nostris mórtuus est, justus pro injústis, ut nos offérret Deo, mortificátus quidem carne, vivificátus autem spíritu.
3	19	In quo et his, qui in cárcere erant, spirítibus véniens prædicávit:
3	20	qui incréduli fúerant aliquándo, quando exspectábant Dei patiéntiam in diébus Noë, cum fabricarétur arca: in qua pauci, id est octo ánimæ, salvæ factæ sunt per aquam.
3	21	Quod et vos nunc símilis formæ salvos fecit baptísma: non carnis deposítio sórdium, sed consciéntiæ bonæ interrogátio in Deum per resurrectiónem Jesu Christi.
3	22	Qui est in déxtera Dei, deglútiens mortem ut vitæ ætérnæ herédes efficerémur: proféctus in cælum subjéctis sibi ángelis, et potestátibus, et virtútibus.
4	1	Christo ígitur passo in carne, et vos eádem cogitatióne armámini: quia qui passus est in carne, désiit a peccátis:
4	2	ut jam non desidériis hóminum, sed voluntáti Dei, quod réliquum est in carne vivat témporis.
4	3	Súfficit enim prætéritum tempus ad voluntátem géntium consummándam his, qui ambulavérunt in luxúriis, desidériis, vinoléntiis, comessatiónibus, potatiónibus, et illícitis idolórum cúltibus.
4	4	In quo admirántur non concurréntibus vobis in eámdem luxúriæ confusiónem, blasphemántes.
4	5	Qui reddent ratiónem ei, qui parátus est judicáre vivos et mórtuos.
4	6	Propter hoc enim et mórtuis evangelizátum est: ut judicéntur quidem secúndum hómines in carne, vivant autem secúndum Deum in spíritu.
4	7	Omnium autem finis appropinquávit. Estóte ítaque prudéntes, et vigiláte in oratiónibus.
4	8	Ante ómnia autem, mútuam in vobismetípsis caritátem contínuam habéntes: quia cáritas óperit multitúdinem peccatórum.
4	9	Hospitáles ínvicem sine murmuratióne.
4	10	Unusquísque, sicut accépit grátiam, in altérutrum illam administrántes, sicut boni dispensatóres multifórmis grátiæ Dei.
4	11	Si quis lóquitur, quasi sermónes Dei: si quis minístrat, tamquam ex virtúte, quam adminístrat Deus: ut in ómnibus honorificétur Deus per Jesum Christum: cui est glória, et impérium in sǽcula sæculórum. Amen.
4	12	Caríssimi, nolíte peregrinári in fervóre qui ad tentatiónem vobis fit, quasi novi áliquid vobis contíngat:
4	13	sed communicántes Christi passiónibus gaudéte, ut et in revelatióne glóriæ ejus gaudeátis exsultántes.
4	14	Si exprobrámini in nómine Christi, beáti éritis: quóniam quod est honóris, glóriæ, et virtútis Dei, et qui est ejus Spíritus, super vos requiéscit.
4	15	Nemo autem vestrum patiátur ut homicída, aut fur, aut malédicus, aut alienórum appetítor.
4	16	Si autem ut Christiánus, non erubéscat: gloríficet autem Deum in isto nómine:
4	17	quóniam tempus est ut incípiat judícium a domo Dei. Si autem primum a nobis, quis finis eórum, qui non credunt Dei Evangélio?
4	18	et si justus vix salvábitur, ímpius, et peccátor ubi parébunt?
4	19	Itaque et hi, qui patiúntur secúndum voluntátem Dei, fidéli Creatóri comméndent ánimas suas in benefáctis.
5	1	Senióres ergo, qui in vobis sunt, óbsecro, consénior et testis Christi passiónum: qui et ejus, quæ in futúro revelánda est, glóriæ communicátor:
5	2	páscite qui in vobis est gregem Dei, providéntes non coácte, sed spontánee secúndum Deum: neque turpis lucri grátia, sed voluntárie:
5	3	neque ut dominántes in cleris, sed forma facti gregis ex ánimo.
5	4	Et cum apparúerit princeps pastórum, percipiétis immarcescíbilem glóriæ corónam.
5	5	Simíliter adolescéntes súbditi estóte senióribus. Omnes autem ínvicem humilitátem insinuáte, quia Deus supérbis resístit, humílibus autem dat grátiam.
5	6	Humiliámini ígitur sub poténti manu Dei, ut vos exáltet in témpore visitatiónis:
5	7	omnem sollicitúdinem vestram projiciéntes in eum, quóniam ipsi cura est de vobis.
5	8	Sóbrii estóte, et vigiláte: quia adversárius vester diábolus tamquam leo rúgiens círcuit, quærens quem dévoret:
5	9	cui resístite fortes in fide: sciéntes eámdem passiónem ei, quæ in mundo est, vestræ fraternitáti fíeri.
5	10	Deus autem omnis grátiæ, qui vocávit nos in ætérnam suam glóriam in Christo Jesu, módicum passos ipse perfíciet, confirmábit, solidabítque.
5	11	Ipsi glória, et impérium in sǽcula sæculórum. Amen.
5	12	Per Silvánum fidélem fratrem vobis, ut árbitror, bréviter scripsi: óbsecrans et contéstans, hanc esse veram grátiam Dei, in qua statis.
5	13	Salútat vos ecclésia, quæ est in Babylóne coëlécta, et Marcus fílius meus.
5	14	Salutáte ínvicem in ósculo sancto. Grátia vobis ómnibus, qui estis in Christo Jesu. Amen.
