1	1	Paulus, et Timótheus, servi Jesu Christi, ómnibus sanctis in Christo Jesu, qui sunt Philíppis, cum epíscopis, et diacónibus.
1	2	Grátia vobis, et pax a Deo Patre nostro, et Dómino Jesu Christo.
1	3	Grátias ago Deo meo in omni memória vestri,
1	4	semper in cunctis oratiónibus meis pro ómnibus vobis, cum gáudio deprecatiónem fáciens,
1	5	super communicatióne vestra in Evangélio Christi a prima die usque nunc.
1	6	Confídens hoc ipsum, quia qui cœpit in vobis opus bonum, perfíciet usque in diem Christi Jesu:
1	7	sicut est mihi justum hoc sentíre pro ómnibus vobis: eo quod hábeam vos in corde, et in vínculis meis, et in defensióne, et confirmatióne Evangélii, sócios gáudii mei omnes vos esse.
1	8	Testis enim mihi est Deus, quómodo cúpiam omnes vos in viscéribus Jesu Christi.
1	9	Et hoc oro, ut cáritas vestra magis ac magis abúndet in sciéntia, et in omni sensu:
1	10	ut probétis potióra, ut sitis sincéri, et sine offénsa in diem Christi,
1	11	repléti fructu justítiæ per Jesum Christum, in glóriam et laudem Dei.
1	12	Scire autem vos volo fratres, quia quæ circa me sunt, magis ad proféctum venérunt Evangélii:
1	13	ita ut víncula mea manifésta fíerent in Christo in omni prætório, et in céteris ómnibus,
1	14	et plures e frátribus in Dómino confidéntes vínculis meis, abundántius audérent sine timóre verbum Dei loqui.
1	15	Quidam quidem et propter invídiam, et contentiónem: quidam autem et propter bonam voluntátem Christum prǽdicant:
1	16	quidam ex caritáte, sciéntes quóniam in defensiónem Evangélii pósitus sum.
1	17	Quidam autem ex contentióne Christum annúntiant non sincére, existimántes pressúram se suscitáre vínculis meis.
1	18	Quid enim? Dum omni modo sive per occasiónem, sive per veritátem, Christus annuntiétur: et in hoc gáudeo, sed et gaudébo.
1	19	Scio enim quia hoc mihi provéniet ad salútem, per vestram oratiónem, et subministratiónem Spíritus Jesu Christi,
1	20	secúndum exspectatiónem, et spem meam, quia in nullo confúndar: sed in omni fidúcia sicut semper, et nunc magnificábitur Christus in córpore meo, sive per vitam, sive per mortem.
1	21	Mihi enim vívere Christus est, et mori lucrum.
1	22	Quod si vívere in carne, hic mihi fructus óperis est, et quid éligam ignóro.
1	23	Coárctor autem e duóbus: desidérium habens dissólvi, et esse cum Christo, multo magis mélius:
1	24	permanére autem in carne, necessárium propter vos.
1	25	Et hoc confídens scio quia manébo, et permanébo ómnibus vobis ad proféctum vestrum, et gáudium fídei:
1	26	ut gratulátio vestra abúndet in Christo Jesu in me, per meum advéntum íterum ad vos.
1	27	Tantum digne Evangélio Christi conversámini: ut sive cum vénero, et vídero vos, sive absens áudiam de vobis, quia statis in uno spíritu unánimes, collaborántes fídei Evangélii:
1	28	et in nullo terreámini ab adversáriis: quæ illis est causa perditiónis, vobis autem salútis, et hoc a Deo:
1	29	quia vobis donátum est pro Christo, non solum ut in eum credátis, sed ut étiam pro illo patiámini:
1	30	idem certámen habéntes, quale et vidístis in me, et nunc audístis de me.
2	1	Si qua ergo consolátio in Christo, si quod solátium caritátis, si qua socíetas spíritus, si qua víscera miseratiónis:
2	2	impléte gáudium meum ut idem sapiátis, eámdem caritátem habéntes, unánimes, idípsum sentiéntes,
2	3	nihil per contentiónem, neque per inánem glóriam: sed in humilitáte superióres sibi ínvicem arbitrántes,
2	4	non quæ sua sunt sínguli considerántes, sed ea, quæ aliórum.
2	5	Hoc enim sentíte in vobis, quod et in Christo Jesu:
2	6	qui cum in forma Dei esset, non rapínam arbitrátus est esse se æquálem Deo:
2	7	sed semetípsum exinanívit, formam servi accípiens, in similitúdinem hóminum factus, et hábitu invéntus ut homo.
2	8	Humiliávit semetípsum factus obédiens usque ad mortem, mortem autem crucis.
2	9	Propter quod et Deus exaltávit illum, et donávit illi nomen, quod est super omne nomen:
2	10	ut in nómine Jesu omne genu flectátur cæléstium, terréstrium, et infernórum,
2	11	et omnis lingua confiteátur, quia Dóminus Jesus Christus in glória est Dei Patris.
2	12	Itaque caríssimi mei (sicut semper obedístis), non ut in præséntia mei tantum, sed multo magis nunc in abséntia mea, cum metu et tremóre vestram salútem operámini.
2	13	Deus est enim, qui operátur in vobis et velle, et perfícere pro bona voluntáte.
2	14	Omnia autem fácite sine murmuratiónibus, et hæsitatiónibus:
2	15	ut sitis sine queréla, et símplices fílii Dei, sine reprehensióne in médio natiónis pravæ, et pervérsæ: inter quos lucétis sicut luminária in mundo,
2	16	verbum vitæ continéntes ad glóriam meam in die Christi, quia non in vácuum cucúrri, neque in vácuum laborávi.
2	17	Sed et si ímmolor supra sacrifícium, et obséquium fídei vestræ, gáudeo, et congrátulor ómnibus vobis.
2	18	Idípsum autem et vos gaudéte, et congratulámini mihi.
2	19	Spero autem in Dómino Jesu, Timótheum me cito míttere ad vos: ut et ego bono ánimo sim, cógnitis quæ circa vos sunt.
2	20	Néminem enim hábeo tam unánimem, qui sincéra affectióne pro vobis sollícitus sit.
2	21	Omnes enim quæ sua sunt quærunt, non quæ sunt Jesu Christi.
2	22	Experiméntum autem ejus cognóscite, quia sicut patri fílius, mecum servívit in Evangélio.
2	23	Hunc ígitur spero me míttere ad vos, mox ut vídero quæ circa me sunt.
2	24	Confído autem in Dómino quóniam et ipse véniam ad vos cito.
2	25	Necessárium autem existimávi Epaphróditum fratrem, et cooperatórem, et commilitónem meum, vestrum autem apóstolum, et minístrum necessitátis meæ, míttere ad vos:
2	26	quóniam quidem omnes vos desiderábat: et mœstus erat, proptérea quod audierátis illum infirmátum.
2	27	Nam et infirmátus est usque ad mortem: sed Deus misértus est ejus: non solum autem ejus, verum étiam et mei, ne tristítiam super tristítiam habérem.
2	28	Festinántius ergo misi illum, ut viso eo íterum gaudeátis, et ego sine tristítia sim.
2	29	Excípite ítaque illum cum omni gáudio in Dómino, et ejúsmodi cum honóre habetóte:
2	30	quóniam propter opus Christi usque ad mortem accéssit, tradens ánimam suam ut impléret id, quod ex vobis déerat erga meum obséquium.
3	1	De cétero fratres mei gaudéte in Dómino. Eadem vobis scríbere, mihi quidem non pigrum, vobis autem necessárium.
3	2	Vidéte canes, vidéte malos operários, vidéte concisiónem.
3	3	Nos enim sumus circumcísio, qui spíritu servímus Deo, et gloriámur in Christo Jesu, et non in carne fidúciam habéntes,
3	4	quamquam ego hábeam confidéntiam et in carne. Si quis álius vidétur confídere in carne, ego magis,
3	5	circumcísus octávo die, ex génere Israël, de tribu Bénjamin, Hebrǽus ex Hebrǽis, secúndum legem Pharisǽus,
3	6	secúndum æmulatiónem pérsequens Ecclésiam Dei, secúndum justítiam, quæ in lege est, conversátus sine queréla.
3	7	Sed quæ mihi fuérunt lucra, hæc arbitrátus sum propter Christum detriménta.
3	8	Verúmtamen exístimo ómnia detriméntum esse propter eminéntem sciéntiam Jesu Christi Dómini mei: propter quem ómnia detriméntum feci, et árbitror ut stércora, ut Christum lucrifáciam,
3	9	et invéniar in illo non habens meam justítiam, quæ ex lege est, sed illam, quæ ex fide est Christi Jesu: quæ ex Deo est justítia in fide,
3	10	ad cognoscéndum illum, et virtútem resurrectiónis ejus, et societátem passiónum illíus: configurátus morti ejus:
3	11	si quo modo occúrram ad resurrectiónem, quæ est ex mórtuis:
3	12	non quod jam accéperim, aut jam perféctus sim: sequor autem, si quómodo comprehéndam in quo et comprehénsus sum a Christo Jesu.
3	13	Fratres, ego me non árbitror comprehendísse. Unum autem: quæ quidem retro sunt oblivíscens, ad ea vero, quæ sunt prióra, exténdens meípsum,
3	14	ad destinátum pérsequor, ad bravíum supérnæ vocatiónis Dei in Christo Jesu.
3	15	Quicúmque ergo perfécti sumus, hoc sentiámus: et si quid áliter sápitis, et hoc vobis Deus revelábit.
3	16	Verúmtamen ad quod pervénimus ut idem sapiámus, et in eádem permaneámus régula.
3	17	Imitatóres mei estóte fratres, et observáte eos qui ita ámbulant, sicut habétis formam nostram.
3	18	Multi enim ámbulant, quos sæpe dicébam vobis (nunc autem et flens dico) inimícos crucis Christi:
3	19	quorum finis intéritus: quorum Deus venter est: et glória in confusióne ipsórum, qui terréna sápiunt.
3	20	Nostra autem conversátio in cælis est: unde étiam Salvatórem exspectámus Dóminum nostrum Jesum Christum,
3	21	qui reformábit corpus humilitátis nostræ, configurátum córpori claritátis suæ, secúndum operatiónem, qua étiam possit subjícere sibi ómnia.
4	1	Itaque fratres mei caríssimi, et desideratíssimi, gáudium meum, et coróna mea: sic state in Dómino, caríssimi.
4	2	Evódiam rogo, et Sýntychen déprecor, idípsum sápere in Dómino.
4	3	Etiam rogo et te, germáne compar, ádjuva illas, quæ mecum laboravérunt in Evangélio cum Cleménte, et céteris adjutóribus meis, quorum nómina sunt in libro vitæ.
4	4	Gaudéte in Dómino semper: íterum dico gaudéte.
4	5	Modéstia vestra nota sit ómnibus homínibus: Dóminus prope est.
4	6	Nihil sollíciti sitis: sed in omni oratióne, et obsecratióne, cum gratiárum actióne petitiónes vestræ innotéscant apud Deum.
4	7	Et pax Dei, quæ exsúperat omnem sensum, custódiat corda vestra, et intelligéntias vestras in Christo Jesu.
4	8	De cétero fratres, quæcúmque sunt vera, quæcúmque pudíca, quæcúmque justa, quæcúmque sancta, quæcúmque amabília, quæcúmque bonæ famæ, si qua virtus, si qua laus disciplínæ, hæc cogitáte.
4	9	Quæ et didicístis, et accepístis, et audístis, et vidístis in me, hæc ágite: et Deus pacis erit vobíscum.
4	10	Gavísus sum autem in Dómino veheménter, quóniam tandem aliquándo refloruístis pro me sentíre, sicut et sentiebátis: occupáti autem erátis.
4	11	Non quasi propter penúriam dico: ego enim dídici, in quibus sum, suffíciens esse.
4	12	Scio et humiliári, scio et abundáre (ubíque et in ómnibus institútus sum): et satiári, et esuríre, et abundáre, et penúriam pati.
4	13	Omnia possum in eo, qui me confórtat.
4	14	Verúmtamen bene fecístis, communicántes tribulatióni meæ.
4	15	Scitis autem et vos Philippénses, quod in princípio Evangélii, quando proféctus sum a Macedónia, nulla mihi ecclésia communicávit in ratióne dati et accépti, nisi vos soli:
4	16	quia et Thessalonícam semel et bis in usum mihi misístis.
4	17	Non quia quæro datum, sed requíro fructum abundántem in ratióne vestra.
4	18	Hábeo autem ómnia, et abúndo: replétus sum, accéptis ab Epaphródito quæ misístis odórem suavitátis, hóstiam accéptam, placéntem Deo.
4	19	Deus autem meus ímpleat omne desidérium vestrum secúndum divítias suas in glória in Christo Jesu.
4	20	Deo autem et Patri nostro glória in sǽcula sæculórum. Amen.
4	21	Salutáte omnem sanctum in Christo Jesu.
4	22	Salútant vos, qui mecum sunt, fratres. Salútant vos omnes sancti, máxime autem qui de Cǽsaris domo sunt.
4	23	Grátia Dómini nostri Jesu Christi cum spíritu vestro. Amen.
