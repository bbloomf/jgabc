1	1	Locutúsque est Dóminus ad Móysen in desérto Sínai in tabernáculo fœ́deris, prima die mensis secúndi, anno áltero egressiónis eórum ex Ægýpto, dicens:
1	2	Tóllite summam univérsæ congregatiónis filiórum Israël per cognatiónes et domos suas, et nómina singulórum, quidquid sexus est masculíni
1	3	a vigésimo anno et supra, ómnium virórum fórtium ex Israël, et numerábitis eos per turmas suas, tu et Aaron.
1	4	Erúntque vobíscum príncipes tríbuum ac domórum in cognatiónibus suis,
1	5	quorum ista sunt nómina: de Ruben, Elisur fílius Sédeur:
1	6	de Símeon, Salámiel fílius Surisáddai:
1	7	de Juda, Nahásson fílius Amínadab:
1	8	de Issachar, Nathánaël fílius Suar:
1	9	de Zábulon, Eliab fílius Helon:
1	10	filiórum autem Joseph, de Ephraim, Elísama fílius Ammiud: de Manásse, Gamáliel fílius Phadássur:
1	11	de Bénjamin, Abidan fílius Gedeónis:
1	12	de Dan, Ahiézer fílius Ammisáddai:
1	13	de Aser, Phégiel fílius Ochran:
1	14	de Gad, Elíasaph fílius Duel:
1	15	de Néphthali, Ahira fílius Enan.
1	16	Hi nobilíssimi príncipes multitúdinis per tribus et cognatiónes suas, et cápita exércitus Israël:
1	17	quos tulérunt Móyses et Aaron cum omni vulgi multitúdine:
1	18	et congregavérunt primo die mensis secúndi, recenséntes eos per cognatiónes, et domos, ac famílias, et cápita, et nómina singulórum a vigésimo anno et supra,
1	19	sicut præcéperat Dóminus Móysi. Numeratíque sunt in desérto Sínai.
1	20	De Ruben primogénito Israélis per generatiónes et famílias ac domos suas, et nómina cápitum singulórum, omne quod sexus est masculíni a vigésimo anno et supra, procedéntium ad bellum,
1	21	quadragínta sex míllia quingénti.
1	22	De fíliis Símeon per generatiónes et famílias ac domos cognatiónum suárum recensíti sunt per nómina et cápita singulórum, omne quod sexus est masculíni a vigésimo anno et supra, procedéntium ad bellum,
1	23	quinquagínta novem míllia trecénti.
1	24	De fíliis Gad per generatiónes et famílias ac domos cognatiónum suárum recensíti sunt per nómina singulórum a vigínti annis et supra, omnes qui ad bella procéderent,
1	25	quadragínta quinque míllia sexcénti quinquagínta.
1	26	De fíliis Juda per generatiónes et famílias ac domos cognatiónum suárum, per nómina singulórum a vigésimo anno et supra, omnes qui póterant ad bella procédere,
1	27	recensíti sunt septuagínta quátuor míllia sexcénti.
1	28	De fíliis Issachar, per generatiónes et famílias ac domos cognatiónum suárum, per nómina singulórum a vigésimo anno et supra, omnes qui ad bella procéderent,
1	29	recensíti sunt quinquagínta quátuor míllia quadringénti.
1	30	De fíliis Zábulon per generatiónes et famílias ac domos cognatiónum suárum recensíti sunt per nómina singulórum a vigésimo anno et supra, omnes qui póterant ad bella procédere,
1	31	quinquagínta septem míllia quadringénti.
1	32	De fíliis Joseph, filiórum Ephraim per generatiónes et famílias ac domos cognatiónum suárum recensíti sunt per nómina singulórum a vigésimo anno et supra, omnes qui póterant ad bella procédere,
1	33	quadragínta míllia quingénti.
1	34	Porro filiórum Manásse per generatiónes et famílias ac domos cognatiónum suárum recensíti sunt per nómina singulórum a vigínti annis et supra, omnes qui póterant ad bella procédere,
1	35	trigínta duo míllia ducénti.
1	36	De fíliis Bénjamin per generatiónes et famílias ac domos cognatiónum suárum recensíti sunt nomínibus singulórum a vigésimo anno et supra, omnes qui póterant ad bella procédere,
1	37	trigínta quinque míllia quadringénti.
1	38	De fíliis Dan per generatiónes et famílias ac domos cognatiónum suárum recensíti sunt nomínibus singulórum a vigésimo anno et supra, omnes qui póterant ad bella procédere,
1	39	sexagínta duo míllia septingénti.
1	40	De fíliis Aser per generatiónes et famílias ac domos cognatiónum suárum recensíti sunt per nómina singulórum a vigésimo anno et supra, omnes qui póterant ad bella procédere,
1	41	quadragínta míllia et mille quingénti.
1	42	De fíliis Néphthali per generatiónes et famílias ac domos cognatiónum suárum recensíti sunt nomínibus singulórum a vigésimo anno et supra, omnes qui póterant ad bella procédere,
1	43	quinquagínta tria míllia quadringénti.
1	44	Hi sunt, quos numeravérunt Móyses et Aaron, et duódecim príncipes Israël, síngulos per domos cognatiónum suárum.
1	45	Fuerúntque omnis númerus filiórum Israël per domos et famílias suas a vigésimo anno et supra, qui póterant ad bella procédere,
1	46	sexcénta tria míllia virórum quingénti quinquagínta.
1	47	Levítæ autem in tribu familiárum suárum non sunt numeráti cum eis.
1	48	Locutúsque est Dóminus ad Móysen, dicens:
1	49	Tribum Levi noli numeráre, neque pones summam eórum cum fíliis Israël:
1	50	sed constítue eos super tabernáculum testimónii et cuncta vasa ejus, et quidquid ad cæremónias pértinet. Ipsi portábunt tabernáculum et ómnia utensília ejus: et erunt in ministério, ac per gyrum tabernáculi metabúntur.
1	51	Cum proficiscéndum fúerit, depónent Levítæ tabernáculum: cum castrametándum, érigent. Quisquis externórum accésserit, occidétur.
1	52	Metabúntur autem castra fílii Israël unusquísque per turmas et cúneos atque exércitum suum.
1	53	Porro Levítæ per gyrum tabernáculi figent tentória, ne fiat indignátio super multitúdinem filiórum Israël, et excubábunt in custódiis tabernáculi testimónii.
1	54	Fecérunt ergo fílii Israël juxta ómnia quæ præcéperat Dóminus Móysi.
2	1	Locutúsque est Dóminus ad Móysen et Aaron, dicens:
2	2	Sínguli per turmas, signa, atque vexílla, et domos cognatiónum suárum, castrametabúntur fílii Israël, per gyrum tabernáculi fœ́deris.
2	3	Ad oriéntem Judas figet tentória per turmas exércitus sui: erítque princeps filiórum ejus Nahásson fílius Amínadab.
2	4	Et omnis de stirpe ejus summa pugnántium, septuagínta quátuor míllia sexcénti.
2	5	Juxta eum castrametáti sunt de tribu Issachar, quorum princeps fuit Nathánaël fílius Suar.
2	6	Et omnis númerus pugnatórum ejus quinquagínta quátuor míllia quadringénti.
2	7	In tribu Zábulon princeps fuit Eliab fílius Helon.
2	8	Omnis de stirpe ejus exércitus pugnatórum, quinquagínta septem míllia quadringénti.
2	9	Univérsi qui in castris Judæ enumeráti sunt, fuérunt centum octogínta sex míllia quadringénti: et per turmas suas primi egrediéntur.
2	10	In castris filiórum Ruben ad meridiánam plagam erit princeps Elisur fílius Sédeur.
2	11	Et cunctus exércitus pugnatórum ejus qui numeráti sunt, quadragínta sex míllia quingénti.
2	12	Juxta eum castrametáti sunt de tribu Símeon: quorum princeps fuit Salámiel fílius Surisáddai.
2	13	Et cunctus exércitus pugnatórum ejus qui numeráti sunt, quinquagínta novem míllia trecénti.
2	14	In tribu Gad princeps fuit Elíasaph fílius Duel.
2	15	Et cunctus exércitus pugnatórum ejus, qui numeráti sunt, quadragínta quinque míllia sexcénti quinquagínta.
2	16	Omnes qui recensíti sunt in castris Ruben, centum quinquagínta míllia et mille quadringénti quinquagínta per turmas suas: in secúndo loco proficiscéntur.
2	17	Levábitur autem tabernáculum testimónii per offícia Levitárum, et turmas eórum: quómodo erigétur, ita et deponétur. Sínguli per loca et órdines suos proficiscéntur.
2	18	Ad occidentálem plagam erunt castra filiórum Ephraim, quorum princeps fuit Elísama fílius Ammiud.
2	19	Cunctus exércitus pugnatórum ejus, qui numeráti sunt, quadragínta míllia quingénti.
2	20	Et cum eis tribus filiórum Manásse, quorum princeps fuit Gamáliel fílius Phadássur.
2	21	Cunctúsque exércitus pugnatórum ejus, qui numeráti sunt, trigínta duo míllia ducénti.
2	22	In tribu filiórum Bénjamin princeps fuit Abidan fílius Gedeónis.
2	23	Et cunctus exércitus pugnatórum ejus, qui recensíti sunt, trigínta quinque míllia quadringénti.
2	24	Omnes qui numeráti sunt in castris Ephraim, centum octo míllia centum per turmas suas: tértii proficiscéntur.
2	25	Ad aquilónis partem castrametáti sunt fílii Dan: quorum princeps fuit Ahiézer fílius Ammisáddai.
2	26	Cunctus exércitus pugnatórum ejus, qui numeráti sunt, sexagínta duo míllia septingénti.
2	27	Juxta eum fixére tentória de tribu Aser: quorum princeps fuit Phégiel fílius Ochran.
2	28	Cunctus exércitus pugnatórum ejus, qui numeráti sunt, quadragínta míllia et mille quingénti.
2	29	De tribu filiórum Néphthali princeps fuit Ahira fílius Enan.
2	30	Cunctus exércitus pugnatórum ejus, quinquagínta tria míllia quadringénti.
2	31	Omnes qui numeráti sunt in castris Dan, fuérunt centum quinquagínta septem míllia sexcénti: et novíssimi proficiscéntur.
2	32	Hic númerus filiórum Israël, per domos cognatiónum suárum et turmas divísi exércitus, sexcénta tria míllia quingénti quinquagínta.
2	33	Levítæ autem non sunt numeráti inter fílios Israël: sic enim præcéperat Dóminus Móysi.
2	34	Fecerúntque fílii Israël juxta ómnia quæ mandáverat Dóminus. Castrametáti sunt per turmas suas, et profécti per famílias ac domos patrum suórum.
3	1	Hæ sunt generatiónes Aaron et Móysi in die qua locútus est Dóminus ad Móysen in monte Sínai.
3	2	Et hæc nómina filiórum Aaron: primogénitus ejus Nadab, deínde Abiu, et Eleázar, et Ithamar.
3	3	Hæc nómina filiórum Aaron sacerdótum qui uncti sunt, et quorum replétæ et consecrátæ manus ut sacerdótio fungeréntur.
3	4	Mórtui sunt enim Nadab et Abiu cum offérrent ignem aliénum in conspéctu Dómini in desérto Sínai, absque líberis: functíque sunt sacerdótio Eleázar et Ithamar coram Aaron patre suo.
3	5	Locutúsque est Dóminus ad Móysen, dicens:
3	6	Applica tribum Levi, et fac stare in conspéctu Aaron sacerdótis ut minístrent ei, et éxcubent,
3	7	et obsérvent quidquid ad cultum pértinet multitúdinis coram tabernáculo testimónii,
3	8	et custódiant vasa tabernáculi, serviéntes in ministério ejus.
3	9	Dabísque dono Levítas
3	10	Aaron et fíliis ejus, quibus tráditi sunt a fíliis Israël. Aaron autem et fílios ejus constítues super cultum sacerdótii. Extérnus, qui ad ministrándum accésserit, moriétur.
3	11	Locutúsque est Dóminus ad Móysen, dicens:
3	12	Ego tuli Levítas a fíliis Israël pro omni primogénito, qui áperit vulvam in fíliis Israël, erúntque Levítæ mei.
3	13	Meum est enim omne primogénitum: ex quo percússi primogénitos in terra Ægýpti, sanctificávi mihi quidquid primum náscitur in Israël: ab hómine usque ad pecus, mei sunt. Ego Dóminus.
3	14	Locutúsque est Dóminus ad Móysen in desérto Sínai, dicens:
3	15	Númera fílios Levi per domos patrum suórum et famílias, omnem másculum ab uno mense et supra.
3	16	Numerávit Móyses, ut præcéperat Dóminus,
3	17	et invénti sunt fílii Levi per nómina sua, Gerson et Caath et Merári.
3	18	Fílii Gerson: Lebni et Sémei.
3	19	Fílii Caath: Amram et Jésaar, Hebron et Oziel.
3	20	Fílii Merári: Móholi et Musi.
3	21	De Gerson fuére famíliæ duæ, Lebnítica, et Semeítica:
3	22	quarum numerátus est pópulus sexus masculíni ab uno mense et supra, septem míllia quingénti.
3	23	Hi post tabernáculum metabúntur ad occidéntem,
3	24	sub príncipe Elíasaph fílio Laël.
3	25	Et habébunt excúbias in tabernáculo fœ́deris,
3	26	ipsum tabernáculum et operiméntum ejus, tentórium quod tráhitur ante fores tecti fœ́deris, et cortínas átrii: tentórium quoque quod appénditur in intróitu átrii tabernáculi, et quidquid ad ritum altáris pértinet, funes tabernáculi et ómnia utensília ejus.
3	27	Cognátio Caath habébit pópulos Amramítas et Jesaarítas et Hebronítas et Ozielítas. Hæ sunt famíliæ Caathitárum recensítæ per nómina sua.
3	28	Omnes géneris masculíni ab uno mense et supra, octo míllia sexcénti habébunt excúbias sanctuárii,
3	29	et castrametabúntur ad meridiánam plagam.
3	30	Princépsque eórum erit Elísaphan fílius Oziel:
3	31	et custódient arcam, mensámque et candelábrum, altária et vasa sanctuárii, in quibus ministrátur, et velum, cunctámque hujuscémodi supelléctilem.
3	32	Princeps autem príncipum Levitárum Eleázar fílius Aaron sacerdótis, erit super excubitóres custódiæ sanctuárii.
3	33	At vero de Merári erunt pópuli Moholítæ et Musítæ recensíti per nómina sua:
3	34	omnes géneris masculíni ab uno mense et supra, sex míllia ducénti.
3	35	Princeps eórum Súriel fílius Abiháiel: in plaga septentrionáli castrametabúntur.
3	36	Erunt sub custódia eórum tábulæ tabernáculi et vectes, et colúmnæ ac bases eárum, et ómnia quæ ad cultum hujuscémodi pértinent:
3	37	columnǽque átrii per circúitum cum básibus suis, et paxílli cum fúnibus.
3	38	Castrametabúntur ante tabernáculum fœ́deris, id est, ad orientálem plagam, Móyses et Aaron cum fíliis suis, habéntes custódiam sanctuárii in médio filiórum Israël. Quisquis aliénus accésserit, moriétur.
3	39	Omnes Levítæ, quos numeravérunt Móyses et Aaron juxta præcéptum Dómini per famílias suas in génere masculíno a mense uno et supra, fuérunt vigínti duo míllia.
3	40	Et ait Dóminus ad Móysen: Númera primogénitos sexus masculíni de fíliis Israël ab uno mense et supra, et habébis summam eórum.
3	41	Tollésque Levítas mihi pro omni primogénito filiórum Israël: ego sum Dóminus: et pécora eórum pro univérsis primogénitis pécorum filiórum Israël.
3	42	Recénsuit Móyses, sicut præcéperat Dóminus, primogénitos filiórum Israël:
3	43	et fuérunt másculi per nómina sua, a mense uno et supra, vigínti duo míllia ducénti septuagínta tres.
3	44	Locutúsque est Dóminus ad Móysen, dicens:
3	45	Tolle Levítas pro primogénitis filiórum Israël, et pécora Levitárum pro pecóribus eórum, erúntque Levítæ mei. Ego sum Dóminus.
3	46	In prétio autem ducentórum septuagínta trium, qui excédunt númerum Levitárum de primogénitis filiórum Israël,
3	47	accípies quinque siclos per síngula cápita ad mensúram sanctuárii. Siclus habet vigínti óbolos.
3	48	Dabísque pecúniam Aaron et fíliis ejus, prétium eórum qui supra sunt.
3	49	Tulit ígitur Móyses pecúniam eórum, qui fúerant ámplius, et quos redémerant a Levítis
3	50	pro primogénitis filiórum Israël, mille trecentórum sexagínta quinque siclórum juxta pondus sanctuárii:
3	51	et dedit eam Aaron et fíliis ejus juxta verbum quod præcéperat sibi Dóminus.
4	1	Locutúsque est Dóminus ad Móysen et Aaron, dicens:
4	2	Tolle summam filiórum Caath de médio Levitárum per domos et famílias suas,
4	3	a trigésimo anno et supra, usque ad quinquagésimum annum, ómnium qui ingrediúntur ut stent et minístrent in tabernáculo fœ́deris.
4	4	Hic est cultus filiórum Caath: tabernáculum fœ́deris, et Sanctum sanctórum
4	5	ingrediéntur Aaron et fílii ejus, quando movénda sunt castra, et depónent velum quod pendet ante fores, involvéntque eo arcam testimónii,
4	6	et opérient rursum velámine janthinárum péllium, extendéntque désuper pállium totum hyacínthinum, et indúcent vectes.
4	7	Mensam quoque propositiónis invólvent hyacínthino pállio, et ponent cum ea thuríbula et mortaríola, cýathos et cratéras ad liba fundénda: panes semper in ea erunt:
4	8	extendéntque désuper pállium coccíneum, quod rursum opérient velaménto janthinárum péllium, et indúcent vectes.
4	9	Sument et pállium hyacínthinum, quo opérient candelábrum cum lucérnis et forcípibus suis et emunctóriis et cunctis vasis ólei, quæ ad concinnándas lucérnas necessária sunt:
4	10	et super ómnia ponent operiméntum janthinárum péllium, et indúcent vectes.
4	11	Necnon et altáre áureum invólvent hyacínthino vestiménto, et exténdent désuper operiméntum janthinárum péllium, inducéntque vectes.
4	12	Omnia vasa, quibus ministrátur in sanctuário, invólvent hyacínthino pállio, et exténdent désuper operiméntum janthinárum péllium, inducéntque vectes.
4	13	Sed et altáre mundábunt cínere, et invólvent illud purpúreo vestiménto,
4	14	ponéntque cum eo ómnia vasa, quibus in ministério ejus utúntur, id est, ígnium receptácula, fuscínulas ac tridéntes, uncínos et batílla. Cuncta vasa altáris opérient simul velámine janthinárum péllium, et indúcent vectes.
4	15	Cumque invólverint Aaron et fílii ejus sanctuárium et ómnia vasa ejus in commotióne castrórum, tunc intrábunt fílii Caath ut portent involúta: et non tangent vasa sanctuárii, ne moriántur. Ista sunt ónera filiórum Caath in tabernáculo fœ́deris:
4	16	super quos erit Eleázar fílius Aaron sacerdótis, ad cujus curam pértinet óleum ad concinnándas lucérnas, et compositiónis incénsum, et sacrifícium, quod semper offértur, et óleum unctiónis, et quidquid ad cultum tabernáculi pértinet, omniúmque vasórum, quæ in sanctuário sunt.
4	17	Locutúsque est Dóminus ad Móysen et Aaron, dicens:
4	18	Nolíte pérdere pópulum Caath de médio Levitárum:
4	19	sed hoc fácite eis, ut vivant, et non moriántur, si tetígerint Sancta sanctórum. Aaron et fílii ejus intrábunt, ipsíque dispónent ópera singulórum, et dívident quid portáre quis débeat.
4	20	Alii nulla curiositáte vídeant quæ sunt in sanctuário priúsquam involvántur, alióquin moriéntur.
4	21	Locutúsque est Dóminus ad Móysen, dicens:
4	22	Tolle summam étiam filiórum Gerson per domos ac famílias et cognatiónes suas,
4	23	a trigínta annis et supra, usque ad annos quinquagínta. Númera omnes qui ingrediúntur et minístrant in tabernáculo fœ́deris.
4	24	Hoc est offícium famíliæ Gersonitárum,
4	25	ut portent cortínas tabernáculi et tectum fœ́deris, operiméntum áliud, et super ómnia velámen jánthinum tentoriúmque quod pendet in intróitu tabernáculi fœ́deris,
4	26	cortínas átrii, et velum in intróitu quod est ante tabernáculum. Omnia quæ ad altáre pértinent, funículos, et vasa ministérii,
4	27	jubénte Aaron et fíliis ejus, portábunt fílii Gerson: et scient sínguli cui débeant óneri mancipári.
4	28	Hic est cultus famíliæ Gersonitárum in tabernáculo fœ́deris, erúntque sub manu Ithamar fílii Aaron sacerdótis.
4	29	Fílios quoque Merári per famílias et domos patrum suórum recensébis,
4	30	a trigínta annis et supra, usque ad annos quinquagínta, omnes qui ingrediúntur ad offícium ministérii sui et cultum fœ́deris testimónii.
4	31	Hæc sunt ónera eórum: portábunt tábulas tabernáculi et vectes ejus, colúmnas ac bases eárum,
4	32	colúmnas quoque átrii per circúitum cum básibus et paxíllis et fúnibus suis. Omnia vasa et supelléctilem ad númerum accípient, sicque portábunt.
4	33	Hoc est offícium famíliæ Meraritárum et ministérium in tabernáculo fœ́deris: erúntque sub manu Ithamar fílii Aaron sacerdótis.
4	34	Recensuérunt ígitur Móyses et Aaron et príncipes synagógæ fílios Caath per cognatiónes et domos patrum suórum,
4	35	a trigínta annis et supra, usque ad annum quinquagésimum, omnes qui ingrediúntur ad ministérium tabernáculi fœ́deris:
4	36	et invénti sunt duo míllia septingénti quinquagínta.
4	37	Hic est númerus pópuli Caath qui intrant tabernáculum fœ́deris: hos numerávit Móyses et Aaron juxta sermónem Dómini per manum Móysi.
4	38	Numeráti sunt et fílii Gerson per cognatiónes et domos patrum suórum,
4	39	a trigínta annis et supra, usque ad quinquagésimum annum, omnes qui ingrediúntur ut minístrent in tabernáculo fœ́deris:
4	40	et invénti sunt duo míllia sexcénti trigínta.
4	41	Hic est pópulus Gersonitárum, quos numeravérunt Móyses et Aaron juxta verbum Dómini.
4	42	Numeráti sunt et fílii Merári per cognatiónes et domos patrum suórum,
4	43	a trigínta annis et supra, usque ad annum quinquagésimum, omnes qui ingrediúntur ad expléndos ritus tabernáculi fœ́deris:
4	44	et invénti sunt tria míllia ducénti.
4	45	Hic est númerus filiórum Merári, quos recensuérunt Móyses et Aaron juxta impérium Dómini per manum Móysi.
4	46	Omnes qui recensíti sunt de Levítis, et quos recenséri fecit ad nomen Móyses et Aaron, et príncipes Israël per cognatiónes et domos patrum suórum,
4	47	a trigínta annis et supra, usque ad annum quinquagésimum, ingrediéntes ad ministérium tabernáculi, et ónera portánda,
4	48	fuérunt simul octo míllia quingénti octogínta.
4	49	Juxta verbum Dómini recénsuit eos Móyses, unumquémque juxta offícium et ónera sua, sicut præcéperat ei Dóminus.
5	1	Locutúsque est Dóminus ad Móysen, dicens:
5	2	Prǽcipe fíliis Israël, ut ejíciant de castris omnem leprósum, et qui sémine fluit, pollutúsque est super mórtuo:
5	3	tam másculum quam féminam ejícite de castris, ne contáminent ea cum habitáverint vobíscum.
5	4	Fecerúntque ita fílii Israël, et ejecérunt eos extra castra, sicut locútus erat Dóminus Móysi.
5	5	Locutúsque est Dóminus ad Móysen, dicens:
5	6	Lóquere ad fílios Israël: Vir, sive múlier, cum fécerint ex ómnibus peccátis, quæ solent homínibus accídere, et per negligéntiam transgréssi fúerint mandátum Dómini, atque delíquerint,
5	7	confitebúntur peccátum suum, et reddent ipsum caput, quintámque partem désuper ei, in quem peccáverint.
5	8	Sin autem non fúerit qui recípiat, dabunt Dómino, et erit sacerdótis, excépto aríete, qui offértur pro expiatióne, ut sit placábilis hóstia.
5	9	Omnes quoque primítiæ, quas ófferunt fílii Israël, ad sacerdótem pértinent:
5	10	et quidquid in sanctuárium offértur a síngulis, et tráditur mánibus sacerdótis, ipsíus erit.
5	11	Locutúsque est Dóminus ad Móysen, dicens:
5	12	Lóquere ad fílios Israël, et dices ad eos: Vir, cujus uxor erráverit, maritúmque contémnens
5	13	dormíerit cum áltero viro, et hoc marítus deprehéndere non quíverit, sed latet adultérium, et téstibus árgui non potest, quia non est invénta in stupro:
5	14	si spíritus zelotýpiæ concitáverit virum contra uxórem suam, quæ vel pollúta est, vel falsa suspicióne appétitur,
5	15	addúcet eam ad sacerdótem, et ófferet oblatiónem pro illa, décimam partem sati farínæ hordeáceæ: non fundet super eam óleum, nec impónet thus: quia sacrifícium zelotýpiæ est, et oblátio investígans adultérium.
5	16	Offeret ígitur eam sacérdos, et státuet coram Dómino,
5	17	assumétque aquam sanctam in vase fíctili, et pauxíllum terræ de paviménto tabernáculi mittet in eam.
5	18	Cumque stéterit múlier in conspéctu Dómini, discoopériet caput ejus, et ponet super manus illíus sacrifícium recordatiónis, et oblatiónem zelotýpiæ: ipse autem tenébit aquas amaríssimas, in quibus cum exsecratióne maledícta congéssit.
5	19	Adjurabítque eam, et dicet: Si non dormívit vir aliénus tecum, et si non pollúta es desérto maríti thoro, non te nocébunt aquæ istæ amaríssimæ, in quas maledícta congéssi.
5	20	Sin autem declinásti a viro tuo, atque pollúta es, et concubuísti cum áltero viro:
5	21	his maledictiónibus subjacébis: det te Dóminus in maledictiónem, exemplúmque cunctórum in pópulo suo: putréscere fáciat femur tuum, et tumens úterus tuus disrumpátur.
5	22	Ingrediántur aquæ maledíctæ in ventrem tuum, et útero tumescénte putréscat femur. Et respondébit múlier, Amen, amen.
5	23	Scribétque sacérdos in libéllo ista maledícta, et delébit ea aquis amaríssimis, in quas maledícta congéssit,
5	24	et dabit ei bíbere. Quas cum exháuserit,
5	25	tollet sacérdos de manu ejus sacrifícium zelotýpiæ, et elevábit illud coram Dómino, imponétque illud super altáre: ita dumtáxat ut prius,
5	26	pugíllum sacrifícii tollat de eo, quod offértur, et incéndat super altáre: et sic potum det mulíeri aquas amaríssimas.
5	27	Quas cum bíberit, si pollúta est, et contémpto viro adultérii rea, pertransíbunt eam aquæ maledictiónis, et infláto ventre, computréscet femur: erítque múlier in maledictiónem, et in exémplum omni pópulo.
5	28	Quod si pollúta non fúerit, erit innóxia, et fáciet líberos.
5	29	Ista est lex zelotýpiæ. Si declináverit múlier a viro suo, et si pollúta fúerit,
5	30	maritúsque zelotýpiæ spíritu concitátus addúxerit eam in conspéctu Dómini, et fécerit ei sacérdos juxta ómnia quæ scripta sunt:
5	31	marítus absque culpa erit, et illa recípiet iniquitátem suam.
6	1	Locutúsque est Dóminus ad Móysen, dicens:
6	2	Lóquere ad fílios Israël, et dices ad eos: Vir, sive múlier, cum fécerint votum ut sanctificéntur, et se volúerint Dómino consecráre:
6	3	a vino, et omni, quod inebriáre potest, abstinébunt. Acétum ex vino, et ex quálibet ália potióne, et quidquid de uva exprímitur, non bibent: uvas recéntes siccásque non cómedent
6	4	cunctis diébus quibus ex voto Dómino consecrántur: quidquid ex vínea esse potest, ab uva passa usque ad ácinum non cómedent.
6	5	Omni témpore separatiónis suæ novácula non transíbit per caput ejus usque ad complétum diem, quo Dómino consecrátur. Sanctus erit, crescénte cæsárie cápitis ejus.
6	6	Omni témpore consecratiónis suæ, super mórtuum non ingrediétur,
6	7	nec super patris quidem et matris et fratris sororísque fúnere contaminábitur, quia consecrátio Dei sui super caput ejus est.
6	8	Omnibus diébus separatiónis suæ sanctus erit Dómino.
6	9	Sin autem mórtuus fúerit súbito quíspiam coram eo, polluétur caput consecratiónis ejus: quod radet íllico in eádem die purgatiónis suæ, et rursum séptima.
6	10	In octáva autem die ófferet duos túrtures, vel duos pullos colúmbæ sacerdóti in intróitu fœ́deris testimónii.
6	11	Faciétque sacérdos unum pro peccáto, et álterum in holocáustum, et deprecábitur pro eo, quia peccávit super mórtuo: sanctificabítque caput ejus in die illo:
6	12	et consecrábit Dómino dies separatiónis illíus, ófferens agnum annículum pro peccáto: ita tamen ut dies prióres írriti fiant, quóniam pollúta est sanctificátio ejus.
6	13	Ista est lex consecratiónis. Cum dies, quos ex voto decréverat, complebúntur: addúcet eum ad óstium tabernáculi fœ́deris,
6	14	et ófferet oblatiónes ejus Dómino, agnum annículum immaculátum in holocáustum, et ovem annículam immaculátam pro peccáto, et aríetem immaculátum, hóstiam pacíficam,
6	15	canístrum quoque panum azymórum qui conspérsi sint óleo, et lágana absque ferménto uncta óleo, ac libámina singulórum:
6	16	quæ ófferet sacérdos coram Dómino, et fáciet tam pro peccáto, quam in holocáustum.
6	17	Aríetem vero immolábit hóstiam pacíficam Dómino, ófferens simul canístrum azymórum, et libaménta quæ ex more debéntur.
6	18	Tunc radétur Nazarǽus ante óstium tabernáculi fœ́deris cæsárie consecratiónis suæ: tollétque capíllos ejus, et ponet super ignem, qui est suppósitus sacrifício pacificórum:
6	19	et armum coctum aríetis, tortámque absque ferménto unam de canístro, et láganum ázymum unum, et tradet in manus Nazarǽi, postquam rasum fúerit caput ejus.
6	20	Susceptáque rursum ab eo, elevábit in conspéctu Dómini: et sanctificáta sacerdótis erunt, sicut pectúsculum, quod separári jussum est, et femur. Post hæc, potest bíbere Nazarǽus vinum.
6	21	Ista est lex Nazarǽi, cum vóverit oblatiónem suam Dómino témpore consecratiónis suæ, excéptis his, quæ invénerit manus ejus: juxta quod mente devóverat, ita fáciet ad perfectiónem sanctificatiónis suæ.
6	22	Locutúsque est Dóminus ad Móysen, dicens:
6	23	Lóquere Aaron et fíliis ejus: Sic benedicétis fíliis Israël, et dicétis eis:
6	24	Benedícat tibi Dóminus, et custódiat te.
6	25	Osténdat Dóminus fáciem suam tibi, et misereátur tui.
6	26	Convértat Dóminus vultum suum ad te, et det tibi pacem.
6	27	Invocabúntque nomen meum super fílios Israël, et ego benedícam eis.
7	1	Factum est autem in die qua complévit Móyses tabernáculum, et eréxit illud, unxítque et sanctificávit cum ómnibus vasis suis, altáre simíliter et ómnia vasa ejus:
7	2	obtulérunt príncipes Israël et cápita familiárum, qui erant per síngulas tribus, præfectíque eórum, qui numeráti fúerant,
7	3	múnera coram Dómino sex plaustra tecta cum duódecim bobus. Unum plaustrum obtulére duo duces, et unum bovem sínguli, obtulerúntque ea in conspéctu tabernáculi.
7	4	Ait autem Dóminus ad Móysen:
7	5	Súscipe ab eis ut sérviant in ministério tabernáculi, et trades ea Levítis juxta órdinem ministérii sui.
7	6	Itaque cum suscepísset Móyses plaustra et boves, trádidit eos Levítis.
7	7	Duo plaustra et quátuor boves dedit fíliis Gerson, juxta id quod habébant necessárium.
7	8	Quátuor ália plaustra et octo boves dedit fíliis Merári secúndum offícia et cultum suum, sub manu Ithamar fílii Aaron sacerdótis.
7	9	Fíliis autem Caath non dedit plaustra et boves: quia in sanctuário sérviunt, et ónera própriis portant húmeris.
7	10	Igitur obtulérunt duces in dedicatiónem altáris, die qua unctum est, oblatiónem suam ante altáre.
7	11	Dixítque Dóminus ad Móysen: Sínguli duces per síngulos dies ófferant múnera in dedicatiónem altáris.
7	12	Primo die óbtulit oblatiónem suam Nahásson fílius Amínadab de tribu Juda:
7	13	fuerúntque in ea acetábulum argénteum pondo centum trigínta siclórum, phíala argéntea habens septuagínta siclos, juxta pondus sanctuárii, utrúmque plenum símila conspérsa óleo in sacrifícium:
7	14	mortaríolum ex decem siclis áureis plenum incénso:
7	15	bovem de arménto, et aríetem, et agnum annículum in holocáustum:
7	16	hircúmque pro peccáto:
7	17	et in sacrifício pacificórum boves duos, aríetes quinque, hircos quinque, agnos annículos quinque. Hæc est oblátio Nahásson fílii Amínadab.
7	18	Secúndo die óbtulit Nathánaël fílius Suar, dux de tribu Issachar,
7	19	acetábulum argénteum appéndens centum trigínta siclos, phíalam argénteam habéntem septuagínta siclos, juxta pondus sanctuárii, utrúmque plenum símila conspérsa óleo in sacrifícium:
7	20	mortaríolum áureum habens decem siclos plenum incénso:
7	21	bovem de arménto, et aríetem, et agnum annículum in holocáustum:
7	22	hircúmque pro peccáto:
7	23	et in sacrifício pacificórum boves duos, aríetes quinque, hircos quinque, agnos annículos quinque. Hæc fuit oblátio Nathánaël fílii Suar.
7	24	Tértio die princeps filiórum Zábulon, Eliab fílius Helon,
7	25	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	26	mortaríolum áureum appéndens decem siclos, plenum incénso:
7	27	bovem de arménto, et aríetem, et agnum annículum in holocáustum:
7	28	hircúmque pro peccáto:
7	29	et in sacrifício pacificórum boves duos, aríetes quinque, hircos quinque, agnos annículos quinque. Hæc est oblátio Eliab fílii Helon.
7	30	Die quarto princeps filiórum Ruben, Elisur fílius Sédeur,
7	31	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	32	mortaríolum áureum appéndens decem siclos, plenum incénso:
7	33	bovem de arménto, et aríetem, et agnum annículum in holocáustum:
7	34	hircúmque pro peccáto:
7	35	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Elisur fílii Sédeur.
7	36	Die quinto princeps filiórum Símeon, Salámiel fílius Surisáddai,
7	37	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	38	mortaríolum áureum appéndens decem siclos, plenum incénso:
7	39	bovem de arménto, et aríetem, et agnum annículum in holocáustum:
7	40	hircúmque pro peccáto:
7	41	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Salámiel fílii Surisáddai.
7	42	Die sexto princeps filiórum Gad, Elíasaph fílius Duel,
7	43	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	44	mortaríolum áureum appéndens decem siclos, plenum incénso:
7	45	bovem de arménto, et aríetem, et agnum annículum in holocáustum:
7	46	hircúmque pro peccáto:
7	47	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Elíasaph fílii Duel.
7	48	Die séptimo princeps filiórum Ephraim, Elísama fílius Ammiud,
7	49	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	50	mortaríolum áureum appéndens decem siclos, plenum incénso:
7	51	bovem de arménto, et aríetem, et agnum annículum in holocáustum:
7	52	hircúmque pro peccáto:
7	53	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Elísama fílii Ammiud.
7	54	Die octávo, princeps filiórum Manásse, Gamáliel fílius Phadássur,
7	55	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	56	mortaríolum áureum appéndens decem siclos, plenum incénso:
7	57	bovem de arménto, et aríetem, et agnum annículum in holocáustum:
7	58	hircúmque pro peccáto:
7	59	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Gamáliel fílii Phadássur.
7	60	Die nono princeps filiórum Bénjamin, Abidan fílius Gedeónis,
7	61	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	62	et mortaríolum áureum appéndens decem siclos, plenum incénso:
7	63	bovem de arménto, et aríetem, et agnum annículum in holocáustum:
7	64	hircúmque pro peccáto:
7	65	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Abidan fílii Gedeónis.
7	66	Die décimo princeps filiórum Dan, Ahiézer fílius Ammisáddai,
7	67	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	68	mortaríolum áureum appéndens decem siclos, plenum incénso:
7	69	bovem de arménto, et aríetem, et agnum annículum in holocáustum:
7	70	hircúmque pro peccáto:
7	71	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Ahiézer fílii Ammisáddai.
7	72	Die undécimo princeps filiórum Aser, Phégiel fílius Ochran,
7	73	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila conspérsa óleo in sacrifícium:
7	74	mortaríolum áureum appéndens decem siclos, plenum incénso:
7	75	bovem de arménto, et aríetem, et agnum annículum in holocáustum:
7	76	hircúmque pro peccáto:
7	77	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Phégiel fílii Ochran.
7	78	Die duodécimo princeps filiórum Néphthali, Ahira fílius Enan,
7	79	óbtulit acetábulum argénteum appéndens centum trigínta siclos, phíalam argénteam habéntem septuagínta siclos, ad pondus sanctuárii, utrúmque plenum símila óleo conspérsa in sacrifícium:
7	80	mortaríolum áureum appéndens decem siclos, plenum incénso:
7	81	bovem de arménto, et aríetem, et agnum annículum in holocáustum:
7	82	hircúmque pro peccáto:
7	83	et in hóstias pacificórum boves duos, aríetes quinque, hircos quinque, agnos annículos quinque. Hæc fuit oblátio Ahira fílii Enan.
7	84	Hæc in dedicatióne altáris obláta sunt a princípibus Israël, in die qua consecrátum est: acetábula argéntea duódecim: phíalæ argénteæ duódecim: mortaríola áurea duódecim:
7	85	ita ut centum trigínta siclos argénti habéret unum acetábulum, et septuagínta siclos habéret una phíala: id est, in commúne vasórum ómnium ex argénto sicli duo míllia quadringénti, póndere sanctuárii:
7	86	mortaríola áurea duódecim plena incénso, denos siclos appendéntia póndere sanctuárii: id est, simul auri sicli centum vigínti:
7	87	boves de arménto in holocáustum duódecim, aríetes duódecim, agni annículi duódecim, et libaménta eórum: hirci duódecim pro peccáto.
7	88	In hóstias pacificórum, boves vigínti quátuor, aríetes sexagínta, hirci sexagínta, agni annículi sexagínta. Hæc obláta sunt in dedicatióne altáris, quando unctum est.
7	89	Cumque ingrederétur Móyses tabernáculum fœ́deris, ut consúleret oráculum, audiébat vocem loquéntis ad se de propitiatório quod erat super arcam testimónii inter duos chérubim, unde et loquebátur ei.
8	1	Locutúsque est Dóminus ad Móysen, dicens:
8	2	Lóquere Aaron, et dices ad eum: Cum posúeris septem lucérnas, candelábrum in austráli parte erigátur. Hoc ígitur prǽcipe ut lucérnæ contra bóream e regióne respíciant ad mensam panum propositiónis, contra eam partem, quam candelábrum réspicit, lucére debébunt.
8	3	Fecítque Aaron, et impósuit lucérnas super candelábrum, ut præcéperat Dóminus Móysi.
8	4	Hæc autem erat factúra candelábri, ex auro dúctili, tam médius stipes, quam cuncta quæ ex utróque calamórum látere nascebántur: juxta exémplum quod osténdit Dóminus Móysi, ita operátus est candelábrum.
8	5	Et locútus est Dóminus ad Móysen, dicens:
8	6	Tolle Levítas de médio filiórum Israël, et purificábis eos
8	7	juxta hunc ritum: Aspergántur aqua lustratiónis, et radant omnes pilos carnis suæ. Cumque láverint vestiménta sua, et mundáti fúerint,
8	8	tollent bovem de arméntis, et libaméntum ejus símilam óleo conspérsam: bovem autem álterum de arménto tu accípies pro peccáto:
8	9	et applicábis Levítas coram tabernáculo fœ́deris, convocáta omni multitúdine filiórum Israël.
8	10	Cumque Levítæ fúerint coram Dómino, ponent fílii Israël manus suas super eos.
8	11	Et ófferet Aaron Levítas, munus in conspéctu Dómini a fíliis Israël, ut sérviant in ministério ejus.
8	12	Levítæ quoque ponent manus suas super cápita boum, e quibus unum fácies pro peccáto, et álterum in holocáustum Dómini, ut deprecéris pro eis.
8	13	Statuésque Levítas in conspéctu Aaron et filiórum ejus, et consecrábis oblátos Dómino,
8	14	ac separábis de médio filiórum Israël, ut sint mei.
8	15	Et póstea ingrediéntur tabernáculum fœ́deris, ut sérviant mihi. Sicque purificábis et consecrábis eos in oblatiónem Dómini: quóniam dono donáti sunt mihi a fíliis Israël.
8	16	Pro primogénitis quæ apériunt omnem vulvam in Israël, accépi eos.
8	17	Mea sunt enim ómnia primogénita filiórum Israël, tam ex homínibus quam ex juméntis. Ex die quo percússi omne primogénitum in terra Ægýpti, sanctificávi eos mihi:
8	18	et tuli Levítas pro cunctis primogénitis filiórum Israël:
8	19	tradidíque eos dono Aaron et fíliis ejus de médio pópuli, ut sérviant mihi pro Israël in tabernáculo fœ́deris, et orent pro eis ne sit in pópulo plaga, si ausi fúerint accédere ad sanctuárium.
8	20	Fecerúntque Móyses et Aaron et omnis multitúdo filiórum Israël super Levítis quæ præcéperat Dóminus Móysi:
8	21	purificatíque sunt, et lavérunt vestiménta sua. Elevavítque eos Aaron in conspéctu Dómini, et orávit pro eis,
8	22	ut purificáti ingrederéntur ad offícia sua in tabernáculum fœ́deris coram Aaron et fíliis ejus. Sicut præcéperat Dóminus Móysi de Levítis, ita factum est.
8	23	Locutúsque est Dóminus ad Móysen, dicens:
8	24	Hæc est lex Levitárum: a vigínti quinque annis et supra, ingrediéntur ut minístrent in tabernáculo fœ́deris.
8	25	Cumque quinquagésimum annum ætátis impléverint, servíre cessábunt:
8	26	erúntque minístri fratrum suórum in tabernáculo fœ́deris, ut custódiant quæ sibi fúerint commendáta: ópera autem ipsa non fáciant. Sic dispónes Levítis in custódiis suis.
9	1	Locútus est Dóminus ad Móysen in desérto Sínai anno secúndo, postquam egréssi sunt de terra Ægýpti, mense primo, dicens:
9	2	Fáciant fílii Israël Phase in témpore suo,
9	3	quartadécima die mensis hujus ad vésperam, juxta omnes cæremónias et justificatiónes ejus.
9	4	Præcepítque Móyses fíliis Israël ut fácerent Phase.
9	5	Qui fecérunt témpore suo, quartadécima die mensis ad vésperam, in monte Sínai. Juxta ómnia quæ mandáverat Dóminus Móysi, fecérunt fílii Israël.
9	6	Ecce autem quidam immúndi super ánima hóminis, qui non póterant fácere Phase in die illo, accedéntes ad Móysen et Aaron,
9	7	dixérunt eis: Immúndi sumus super ánima hóminis: quare fraudámur ut non valeámus oblatiónem offérre Dómino in témpore suo inter fílios Israël?
9	8	Quibus respóndit Móyses: State ut cónsulam quid præcípiat Dóminus de vobis.
9	9	Locutúsque est Dóminus ad Móysen, dicens:
9	10	Lóquere fíliis Israël: Homo qui fúerit immúndus super ánima, sive in via procul in gente vestra, fáciat Phase Dómino
9	11	in mense secúndo, quartadécima die mensis ad vésperam: cum ázymis et lactúcis agréstibus cómedent illud:
9	12	non relínquent ex eo quíppiam usque mane, et os ejus non confríngent: omnem ritum Phase observábunt.
9	13	Si quis autem et mundus est, et in itínere non fuit, et tamen non fecit Phase, exterminábitur ánima illa de pópulis suis, quia sacrifícium Dómino non óbtulit témpore suo: peccátum suum ipse portábit.
9	14	Peregrínus quoque et ádvena si fúerint apud vos, fácient Phase Dómino juxta cæremónias et justificatiónes ejus. Præcéptum idem erit apud vos tam ádvenæ quam indígenæ.
9	15	Igitur die qua eréctum est tabernáculum, opéruit illud nubes. A véspere autem super tentórium erat quasi spécies ignis usque mane.
9	16	Sic fiébat júgiter: per diem operiébat illud nubes, et per noctem quasi spécies ignis.
9	17	Cumque abláta fuísset nubes, quæ tabernáculum protegébat, tunc proficiscebántur fílii Israël: et in loco ubi stetísset nubes, ibi castrametabántur.
9	18	Ad impérium Dómini proficiscebántur, et ad impérium illíus figébant tabernáculum. Cunctis diébus quibus stabat nubes super tabernáculum, manébant in eódem loco:
9	19	et si evenísset ut multo témpore manéret super illud, erant fílii Israël in excúbiis Dómini, et non proficiscebántur
9	20	quot diébus fuísset nubes super tabernáculum. Ad impérium Dómini erigébant tentória, et ad impérium illíus deponébant.
9	21	Si fuísset nubes a véspere usque mane, et statim dilúculo tabernáculum reliquísset, proficiscebántur: et si post diem et noctem recessísset, dissipábant tentória.
9	22	Si vero bíduo aut uno mense vel longióri témpore fuísset super tabernáculum, manébant fílii Israël in eódem loco, et non proficiscebántur: statim autem ut recessísset, movébant castra.
9	23	Per verbum Dómini figébant tentória, et per verbum illíus proficiscebántur: erántque in excúbiis Dómini juxta impérium ejus per manum Móysi.
10	1	Locutúsque est Dóminus ad Móysen, dicens:
10	2	Fac tibi duas tubas argénteas dúctiles, quibus convocáre possis multitúdinem quando movénda sunt castra.
10	3	Cumque increpúeris tubis, congregábitur ad te omnis turba ad óstium tabernáculi fœ́deris.
10	4	Si semel clangúeris, vénient ad te príncipes, et cápita multitúdinis Israël.
10	5	Si autem prolíxior atque concísus clangor increpúerit, movébunt castra primi qui sunt ad orientálem plagam.
10	6	In secúndo autem sónitu et pari ululátu tubæ, levábunt tentória qui hábitant ad merídiem: et juxta hunc modum réliqui fácient, ululántibus tubis in profectiónem.
10	7	Quando autem congregándus est pópulus, simplex tubárum clangor erit, et non concíse ululábunt.
10	8	Fílii autem Aaron sacerdótes clangent tubis: erítque hoc legítimum sempitérnum in generatiónibus vestris.
10	9	Si exiéritis ad bellum de terra vestra contra hostes qui dímicant advérsum vos, clangétis ululántibus tubis, et erit recordátio vestri coram Dómino Deo vestro, ut eruámini de mánibus inimicórum vestrórum.
10	10	Si quando habébitis épulum, et dies festos, et caléndas, canétis tubis super holocáustis, et pacíficis víctimis, ut sint vobis in recordatiónem Dei vestri. Ego Dóminus Deus vester.
10	11	Anno secúndo, mense secúndo, vigésima die mensis, eleváta est nubes de tabernáculo fœ́deris:
10	12	profectíque sunt fílii Israël per turmas suas de desérto Sínai, et recúbuit nubes in solitúdine Pharan.
10	13	Moverúntque castra primi juxta impérium Dómini in manu Móysi.
10	14	Fílii Juda per turmas suas: quorum princeps erat Nahásson fílius Amínadab.
10	15	In tribu filiórum Issachar fuit princeps Nathánaël fílius Suar.
10	16	In tribu Zábulon erat princeps Eliab fílius Helon.
10	17	Depositúmque est tabernáculum, quod portántes egréssi sunt fílii Gerson et Merári.
10	18	Profectíque sunt et fílii Ruben, per turmas et órdinem suum: quorum princeps erat Hélisur fílius Sédeur.
10	19	In tribu autem filiórum Símeon, princeps fuit Salámiel fílius Surisáddai.
10	20	Porro in tribu Gad erat princeps Elíasaph fílius Duel.
10	21	Profectíque sunt et Caathítæ portántes sanctuárium. Támdiu tabernáculum portabátur, donec venírent ad erectiónis locum.
10	22	Movérunt castra et fílii Ephraim per turmas suas, in quorum exércitu princeps erat Elísama fílius Ammiud.
10	23	In tribu autem filiórum Manásse princeps fuit Gamáliel fílius Phadássur.
10	24	Et in tribu Bénjamin erat dux Abidan fílius Gedeónis.
10	25	Novíssimi castrórum ómnium profécti sunt fílii Dan per turmas suas, in quorum exércitu princeps fuit Ahiézer fílius Ammisáddai.
10	26	In tribu autem filiórum Aser erat princeps Phégiel fílius Ochran.
10	27	Et in tribu filiórum Néphthali princeps fuit Ahira fílius Enan.
10	28	Hæc sunt castra, et profectiónes filiórum Israël per turmas suas quando egrediebántur.
10	29	Dixítque Móyses Hobab fílio Ráguel Madianítæ, cognáto suo: Proficíscimur ad locum, quem Dóminus datúrus est nobis: veni nobíscum, ut benefaciámus tibi, quia Dóminus bona promísit Israéli.
10	30	Cui ille respóndit: Non vadam tecum, sed revértar in terram meam, in qua natus sum.
10	31	Et ille: Noli, inquit, nos relínquere: tu enim nosti in quibus locis per desértum castra pónere debeámus, et eris ductor noster.
10	32	Cumque nobíscum véneris, quidquid óptimum fúerit ex ópibus, quas nobis traditúrus est Dóminus, dábimus tibi.
10	33	Profécti sunt ergo de monte Dómini viam trium diérum, arcáque fœ́deris Dómini præcedébat eos, per dies tres próvidens castrórum locum.
10	34	Nubes quoque Dómini super eos erat per diem cum incéderent.
10	35	Cumque elevarétur arca, dicébat Móyses: Surge Dómine, et dissipéntur inimíci tui, et fúgiant qui odérunt te, a fácie tua.
10	36	Cum autem deponerétur, ajébat: Revértere Dómine, ad multitúdinem exércitus Israël.
11	1	Intérea ortum est murmur pópuli, quasi doléntium pro labóre, contra Dóminum. Quod cum audísset Dóminus, irátus est. Et accénsus in eos ignis Dómini, devorávit extrémam castrórum partem.
11	2	Cumque clamásset pópulus ad Móysen, orávit Móyses ad Dóminum, et absórptus est ignis.
11	3	Vocavítque nomen loci illíus, Incénsio: eo quod incénsus fuísset contra eos ignis Dómini.
11	4	Vulgus quippe promíscuum, quod ascénderat cum eis, flagrávit desidério, sedens et flens, junctis sibi páriter fíliis Israël, et ait: Quis dabit nobis ad vescéndum carnes?
11	5	Recordámur píscium quos comedebámus in Ægýpto gratis: in mentem nobis véniunt cucúmeres, et pépones, porríque, et cepe, et állia.
11	6	Anima nostra árida est: nihil áliud respíciunt óculi nostri nisi man.
11	7	Erat autem man quasi semen coriándri, colóris bdéllii.
11	8	Circuibátque pópulus, et cólligens illud, frangébat mola, sive terébat in mortário, coquens in olla, et fáciens ex eo tórtulas sapóris quasi panis oleáti.
11	9	Cumque descénderet nocte super castra ros, descendébat páriter et man.
11	10	Audívit ergo Móyses flentem pópulum per famílias, síngulos per óstia tentórii sui. Iratúsque est furor Dómini valde: sed et Móysi intoleránda res visa est:
11	11	et ait ad Dóminum: Cur afflixísti servum tuum? quare non invénio grátiam coram te? et cur imposuísti pondus univérsi pópuli hujus super me?
11	12	Numquid ego concépi omnem hanc multitúdinem, vel génui eam, ut dicas mihi: Porta eos in sinu tuo sicut portáre solet nutrix infántulum, et defer in terram, pro qua jurásti pátribus eórum?
11	13	Unde mihi carnes ut dem tantæ multitúdini? flent contra me, dicéntes: Da nobis carnes ut comedámus.
11	14	Non possum solus sustinére omnem hunc pópulum, quia gravis est mihi.
11	15	Sin áliter tibi vidétur, óbsecro ut interfícias me, et invéniam grátiam in óculis tuis, ne tantis affíciar malis.
11	16	Et dixit Dóminus ad Móysen: Cóngrega mihi septuagínta viros de sénibus Israël, quos tu nosti quod senes pópuli sint ac magístri: et duces eos ad óstium tabernáculi fœ́deris, faciésque ibi stare tecum,
11	17	ut descéndam et loquar tibi: et áuferam de spíritu tuo, tradámque eis, ut susténtent tecum onus pópuli, et non tu solus gravéris.
11	18	Pópulo quoque dices: Sanctificámini: cras comedétis carnes: ego enim audívi vos dícere: Quis dabit nobis escas cárnium? bene nobis erat in Ægýpto. Ut det vobis Dóminus carnes, et comedátis:
11	19	non uno die, nec duóbus, vel quinque aut decem, nec vigínti quidem,
11	20	sed usque ad mensem diérum, donec éxeat per nares vestras, et vertátur in náuseam, eo quod repuléritis Dóminum, qui in médio vestri est, et flevéritis coram eo, dicéntes: Quare egréssi sumus ex Ægýpto?
11	21	Et ait Móyses: Sexcénta míllia péditum hujus pópuli sunt: et tu dicis: Dabo eis esum cárnium mense íntegro?
11	22	Numquid óvium et boum multitúdo cædétur, ut possit suffícere ad cibum? vel omnes pisces maris in unum congregabúntur, ut eos sátient?
11	23	Cui respóndit Dóminus: Numquid manus Dómini inválida est? jam nunc vidébis utrum meus sermo ópere compleátur.
11	24	Venit ígitur Móyses, et narrávit pópulo verba Dómini, cóngregans septuagínta viros de sénibus Israël, quos stare fecit circa tabernáculum.
11	25	Descendítque Dóminus per nubem, et locútus est ad eum, áuferens de Spíritu qui erat in Móyse, et dans septuagínta viris. Cumque requievísset in eis Spíritus, prophetavérunt, nec ultra cessavérunt.
11	26	Remánserant autem in castris duo viri, quorum unus vocabátur Eldad, et alter Medad, super quos requiévit Spíritus. Nam et ipsi descrípti fúerant, et non exíerant ad tabernáculum.
11	27	Cumque prophetárent in castris, cucúrrit puer, et nuntiávit Móysi, dicens: Eldad et Medad prophétant in castris.
11	28	Statim Jósue fílius Nun, miníster Móysi, et eléctus e plúribus, ait: Dómine mi Móyses, próhibe eos.
11	29	At ille: Quid, inquit, æmuláris pro me? quis tríbuat ut omnis pópulus prophétet, et det eis Dóminus Spíritum suum?
11	30	Reversúsque est Móyses, et majóres natu Israël in castra.
11	31	Ventus autem egrédiens a Dómino, arréptans trans mare coturníces détulit, et demísit in castra itínere quantum uno die cónfici potest, ex omni parte castrórum per circúitum, volabántque in áere duóbus cúbitis altitúdine super terram.
11	32	Surgens ergo pópulus toto die illo, et nocte, ac die áltero, congregávit coturnícum, qui parum, decem coros: et siccavérunt eas per gyrum castrórum.
11	33	Adhuc carnes erant in déntibus eórum, nec defécerat hujuscémodi cibus: et ecce furor Dómini concitátus in pópulum, percússit eum plaga magna nimis.
11	34	Vocatúsque est ille locus, Sepúlcra concupiscéntiæ: ibi enim sepeliérunt pópulum qui desideráverat. Egréssi autem de Sepúlcris concupiscéntiæ, venérunt in Háseroth, et mansérunt ibi.
12	1	Locutáque est María et Aaron contra Móysen propter uxórem ejus Æthiopíssam,
12	2	et dixérunt: Num per solum Móysen locútus est Dóminus? nonne et nobis simíliter est locútus? Quod cum audísset Dóminus
12	3	(erat enim Móyses vir mitíssimus super omnes hómines qui morabántur in terra),
12	4	statim locútus est ad eum, et ad Aaron et Maríam: Egredímini vos tantum tres ad tabernáculum fœ́deris. Cumque fuíssent egréssi,
12	5	descéndit Dóminus in colúmna nubis, et stetit in intróitu tabernáculi, vocans Aaron et Maríam. Qui cum issent,
12	6	dixit ad eos: Audíte sermónes meos: Si quis fúerit inter vos prophéta Dómini, in visióne apparébo ei, vel per sómnium loquar ad illum.
12	7	At non talis servus meus Móyses, qui in omni domo mea fidelíssimus est:
12	8	ore enim ad os loquor ei: et palam, et non per ænígmata et figúras Dóminum videt. Quare ergo non timuístis detráhere servo meo Móysi?
12	9	Iratúsque contra eos, ábiit:
12	10	nubes quoque recéssit quæ erat super tabernáculum: et ecce María appáruit candens lepra quasi nix. Cumque respexísset eam Aaron, et vidísset perfúsam lepra,
12	11	ait ad Móysen: Obsecro dómine mi, ne impónas nobis hoc peccátum quod stulte commísimus,
12	12	ne fiat hæc quasi mórtua, et ut abortívum quod projícitur de vulva matris suæ: ecce jam médium carnis ejus devorátum est a lepra.
12	13	Clamavítque Móyses ad Dóminum, dicens: Deus, óbsecro, sana eam.
12	14	Cui respóndit Dóminus: Si pater ejus spuísset in fáciem illíus, nonne debúerat saltem septem diébus rubóre suffúndi? Separétur septem diébus extra castra, et póstea revocábitur.
12	15	Exclúsa est ítaque María extra castra septem diébus: et pópulus non est motus de loco illo, donec revocáta est María.
13	1	Profectúsque est pópulus de Háseroth, fixis tentóriis in desérto Pharan.
13	2	Ibíque locútus est Dóminus ad Móysen, dicens:
13	3	Mitte viros, qui consíderent terram Chánaan, quam datúrus sum fíliis Israël, síngulos de síngulis tríbubus, ex princípibus.
13	4	Fecit Móyses quod Dóminus imperáverat, de desérto Pharan mittens príncipes viros, quorum ista sunt nómina.
13	5	De tribu Ruben, Sámmua fílium Zechur.
13	6	De tribu Símeon, Saphat fílium Huri.
13	7	De tribu Juda, Caleb fílium Jéphone.
13	8	De tribu Issachar, Igal fílium Joseph.
13	9	De tribu Ephraim, Osée fílium Nun.
13	10	De tribu Bénjamin, Phalti fílium Raphu.
13	11	De tribu Zábulon, Géddiel fílium Sodi.
13	12	De tribu Joseph, sceptri Manásse, Gaddi fílium Susi.
13	13	De tribu Dan, Ammiel fílium Gemálli.
13	14	De tribu Aser, Sthur fílium Míchaël.
13	15	De tribu Néphthali, Náhabi fílium Vapsi.
13	16	De tribu Gad, Guel fílium Machi.
13	17	Hæc sunt nómina virórum, quos misit Móyses ad considerándam terram: vocavítque Osée fílium Nun, Jósue.
13	18	Misit ergo eos Móyses ad considerándam terram Chánaan, et dixit ad eos: Ascéndite per meridiánam plagam. Cumque venéritis ad montes,
13	19	consideráte terram, qualis sit: et pópulum qui habitátor est ejus, utrum fortis sit an infírmus: si pauci número an plures:
13	20	ipsa terra, bona an mala: urbes quales, murátæ an absque muris:
13	21	humus, pinguis an stérilis, nemorósa an absque arbóribus. Confortámini, et afférte nobis de frúctibus terræ. Erat autem tempus quando jam prǽcoquæ uvæ vesci possunt.
13	22	Cumque ascendíssent, exploravérunt terram a desérto Sin, usque Rohob intrántibus Emath.
13	23	Ascenderúntque ad merídiem, et venérunt in Hebron, ubi erant Achiman et Sísai et Thólmai fílii Enac: nam Hebron septem annis ante Tanim urbem Ægýpti cóndita est.
13	24	Pergentésque usque ad Torréntem botri, abscidérunt pálmitem cum uva sua, quem portavérunt in vecte duo viri. De malis quoque granátis et de ficis loci illíus tulérunt:
13	25	qui appellátus est Neheléscol, id est Torrens botri, eo quod botrum portássent inde fílii Israël.
13	26	Reversíque exploratóres terræ post quadragínta dies, omni regióne circúita,
13	27	venérunt ad Móysen et Aaron et ad omnem cœtum filiórum Israël in desértum Pharan, quod est in Cades. Locutíque eis et omni multitúdini ostendérunt fructus terræ:
13	28	et narravérunt, dicéntes: Vénimus in terram, ad quam misísti nos, quæ revéra fluit lacte et melle, ut ex his frúctibus cognósci potest:
13	29	sed cultóres fortíssimos habet, et urbes grandes atque murátas. Stirpem Enac vídimus ibi.
13	30	Amalec hábitat in merídie, Hethǽus et Jebusǽus et Amorrhǽus in montánis: Chananǽus vero morátur juxta mare et circa fluénta Jordánis.
13	31	Inter hæc Caleb compéscens murmur pópuli, qui oriebátur contra Móysen, ait: Ascendámus, et possideámus terram, quóniam potérimus obtinére eam.
13	32	Alii vero, qui fúerant cum eo, dicébant: Nequáquam ad hunc pópulum valémus ascéndere, quia fórtior nobis est.
13	33	Detraxerúntque terræ, quam inspéxerant, apud fílios Israël, dicéntes: Terra, quam lustrávimus, dévorat habitatóres suos: pópulus, quem aspéximus, procéræ statúræ est.
13	34	Ibi vídimus monstra quædam filiórum Enac de génere gigantéo: quibus comparáti, quasi locústæ videbámur.
14	1	Igitur vocíferans omnis turba flevit nocte illa,
14	2	et murmuráti sunt contra Móysen et Aaron cuncti fílii Israël, dicéntes:
14	3	Utinam mórtui essémus in Ægýpto: et in hac vasta solitúdine útinam pereámus, et non indúcat nos Dóminus in terram istam, ne cadámus gládio, et uxóres ac líberi nostri ducántur captívi. Nonne mélius est revérti in Ægýptum?
14	4	Dixerúntque alter ad álterum: Constituámus nobis ducem, et revertámur in Ægýptum.
14	5	Quo audíto, Móyses et Aaron cecidérunt proni in terram coram omni multitúdine filiórum Israël.
14	6	At vero Jósue fílius Nun, et Caleb fílius Jéphone, qui et ipsi lustráverant terram, scidérunt vestiménta sua,
14	7	et ad omnem multitúdinem filiórum Israël locúti sunt: Terra, quam circuívimus, valde bona est.
14	8	Si propítius fúerit Dóminus, indúcet nos in eam, et tradet humum lacte et melle manántem.
14	9	Nolíte rebélles esse contra Dóminum: neque timeátis pópulum terræ hujus, quia sicut panem ita eos póssumus devoráre: recéssit ab eis omne præsídium: Dóminus nobíscum est, nolíte metúere.
14	10	Cumque clamáret omnis multitúdo, et lapídibus eos vellet opprímere, appáruit glória Dómini super tectum fœ́deris cunctis fíliis Israël.
14	11	Et dixit Dóminus ad Móysen: Usquequo détrahet mihi pópulus iste? Quoúsque non credent mihi in ómnibus signis, quæ feci coram eis?
14	12	Fériam ígitur eos pestiléntia, atque consúmam: te autem fáciam príncipem super gentem magnam, et fortiórem quam hæc est.
14	13	Et ait Móyses ad Dóminum: Ut áudiant Ægýptii, de quorum médio eduxísti pópulum istum,
14	14	et habitatóres terræ hujus, qui audiérunt quod tu Dómine in pópulo isto sis, et fácie videáris ad fáciem, et nubes tua prótegat illos, et in colúmna nubis præcédas eos per diem, et in colúmna ignis per noctem:
14	15	quod occíderis tantam multitúdinem quasi unum hóminem, et dicant:
14	16	Non póterat introdúcere pópulum in terram, pro qua juráverat: idcírco occídit eos in solitúdine.
14	17	Magnificétur ergo fortitúdo Dómini sicut jurásti, dicens:
14	18	Dóminus pátiens et multæ misericórdiæ, áuferens iniquitátem et scélera, nullúmque innóxium derelínquens, qui vísitas peccáta patrum in fílios in tértiam et quartam generatiónem.
14	19	Dimítte, óbsecro, peccátum pópuli hujus secúndum magnitúdinem misericórdiæ tuæ, sicut propítius fuísti egrediéntibus de Ægýpto usque ad locum istum.
14	20	Dixítque Dóminus: Dimísi juxta verbum tuum.
14	21	Vivo ego: et implébitur glória Dómini univérsa terra.
14	22	Attamen omnes hómines qui vidérunt majestátem meam, et signa quæ feci in Ægýpto et in solitúdine, et tentavérunt me jam per decem vices, nec obediérunt voci meæ,
14	23	non vidébunt terram pro qua jurávi pátribus eórum, nec quisquam ex illis qui detráxit mihi, intuébitur eam.
14	24	Servum meum Caleb, qui plenus álio spíritu secútus est me, indúcam in terram hanc, quam circuívit: et semen ejus possidébit eam.
14	25	Quóniam Amalecítes et Chananǽus hábitant in vállibus. Cras movéte castra, et revertímini in solitúdinem per viam maris Rubri.
14	26	Locutúsque est Dóminus ad Móysen et Aaron, dicens:
14	27	Usquequo multitúdo hæc péssima múrmurat contra me? querélas filiórum Israël audívi.
14	28	Dic ergo eis: Vivo ego, ait Dóminus: sicut locúti estis audiénte me, sic fáciam vobis.
14	29	In solitúdine hac jacébunt cadávera vestra. Omnes qui numeráti estis a vigínti annis et supra, et murmurástis contra me,
14	30	non intrábitis terram, super quam levávi manum meam ut habitáre vos fácerem, præter Caleb fílium Jéphone, et Jósue fílium Nun.
14	31	Párvulos autem vestros, de quibus dixístis quod prædæ hóstibus forent, introdúcam, ut vídeant terram, quæ vobis displícuit.
14	32	Vestra cadávera jacébunt in solitúdine.
14	33	Fílii vestri erunt vagi in desérto annis quadragínta, et portábunt fornicatiónem vestram, donec consumántur cadávera patrum in desérto,
14	34	juxta númerum quadragínta diérum, quibus considerástis terram: annus pro die imputábitur. Et quadragínta annis recipiétis iniquitátes vestras, et sciétis ultiónem meam:
14	35	quóniam sicut locútus sum, ita fáciam omni multitúdini huic péssimæ, quæ consurréxit advérsum me: in solitúdine hac defíciet, et moriétur.
14	36	Igitur omnes viri, quos míserat Móyses ad contemplándam terram, et qui revérsi murmuráre fécerant contra eum omnem multitúdinem, detrahéntes terræ quod esset mala,
14	37	mórtui sunt atque percússi in conspéctu Dómini.
14	38	Jósue autem fílius Nun, et Caleb fílius Jéphone, vixérunt ex ómnibus qui perréxerant ad considerándam terram.
14	39	Locutúsque est Móyses univérsa verba hæc ad omnes fílios Israël, et luxit pópulus nimis.
14	40	Et ecce mane primo surgéntes ascendérunt vérticem montis, atque dixérunt: Paráti sumus ascéndere ad locum, de quo Dóminus locútus est: quia peccávimus.
14	41	Quibus Móyses: Cur, inquit, transgredímini verbum Dómini, quod vobis non cedet in prósperum?
14	42	Nolíte ascéndere: non enim est Dóminus vobíscum: ne corruátis coram inimícis vestris.
14	43	Amalecítes et Chananǽus ante vos sunt, quorum gládio corruétis, eo quod noluéritis acquiéscere Dómino: nec erit Dóminus vobíscum.
14	44	At illi contenebráti ascendérunt in vérticem montis. Arca autem testaménti Dómini et Móyses non recessérunt de castris.
14	45	Descendítque Amalecítes et Chananǽus, qui habitábat in monte: et percútiens eos atque concídens, persecútus est eos usque Horma.
15	1	Locútus est Dóminus ad Móysen, dicens:
15	2	Lóquere ad fílios Israël, et dices ad eos: Cum ingréssi fuéritis terram habitatiónis vestræ, quam ego dabo vobis,
15	3	et fecéritis oblatiónem Dómino in holocáustum, aut víctimam, vota solvéntes, vel sponte offeréntes múnera, aut in solemnitátibus vestris adoléntes odórem suavitátis Dómino, de bobus sive de óvibus:
15	4	ófferet quicúmque immoláverit víctimam, sacrifícium símilæ, décimam partem ephi, conspérsæ óleo, quod mensúram habébit quartam partem hin:
15	5	et vinum ad liba fundénda ejúsdem mensúræ dabit in holocáustum sive in víctimam. Per agnos síngulos
15	6	et aríetes erit sacrifícium símilæ duárum decimárum, quæ conspérsa sit óleo tértiæ partis hin:
15	7	et vinum ad libaméntum tértiæ partis ejúsdem mensúræ ófferet in odórem suavitátis Dómino.
15	8	Quando vero de bobus féceris holocáustum aut hóstiam, ut ímpleas votum vel pacíficas víctimas,
15	9	dabis per síngulos boves símilæ tres décimas conspérsæ óleo, quod hábeat médium mensúræ hin:
15	10	et vinum ad liba fundénda ejúsdem mensúræ in oblatiónem suavíssimi odóris Dómino.
15	11	Sic fácies
15	12	per síngulos boves et aríetes et agnos et hædos.
15	13	Tam indígenæ quam peregríni
15	14	eódem ritu ófferent sacrifícia.
15	15	Unum præcéptum erit atque judícium tam vobis quam ádvenis terræ.
15	16	Locútus est Dóminus ad Móysen, dicens:
15	17	Lóquere fíliis Israël, et dices ad eos:
15	18	Cum venéritis in terram, quam dabo vobis,
15	19	et comedéritis de pánibus regiónis illíus, separábitis primítias Dómino
15	20	de cibis vestris. Sicut de áreis primítias separátis,
15	21	ita et de pulméntis dábitis primitíva Dómino.
15	22	Quod si per ignorántiam præteriéritis quidquam horum, quæ locútus est Dóminus ad Móysen,
15	23	et mandávit per eum ad vos, a die qua cœpit jubére et ultra,
15	24	oblitáque fúerit fácere multitúdo: ófferet vítulum de arménto, holocáustum in odórem suavíssimum Dómino, et sacríficum ejus ac liba, ut cæremóniæ póstulant, hircúmque pro peccáto:
15	25	et rogábit sacérdos pro omni multitúdine filiórum Israël, et dimittétur eis, quóniam non sponte peccavérunt, nihilóminus offeréntes incénsum Dómino pro se et pro peccáto atque erróre suo:
15	26	et dimittétur univérsæ plebi filiórum Israël, et ádvenis, qui peregrinántur inter eos: quóniam culpa est omnis pópuli per ignorántiam.
15	27	Quod si ánima una nésciens peccáverit, ófferet capram annículam pro peccáto suo:
15	28	et deprecábitur pro ea sacérdos, quod ínscia peccáverit coram Dómino: impetrabítque ei véniam, et dimittétur illi.
15	29	Tam indígenis quam ádvenis una lex erit ómnium, qui peccáverint ignorántes.
15	30	Anima vero, quæ per supérbiam áliquid commíserit, sive civis sit ille, sive peregrínus (quóniam advérsus Dóminum rebéllis fuit), períbit de pópulo suo:
15	31	verbum enim Dómini contémpsit, et præcéptum illíus fecit írritum: idcírco delébitur, et portábit iniquitátem suam.
15	32	Factum est autem, cum essent fílii Israël in solitúdine, et inveníssent hóminem colligéntem ligna in die sábbati,
15	33	obtulérunt eum Móysi et Aaron et univérsæ multitúdini.
15	34	Qui reclusérunt eum in cárcerem, nesciéntes quid super eo fácere debérent.
15	35	Dixítque Dóminus ad Móysen: Morte moriátur homo iste, óbruat eum lapídibus omnis turba extra castra.
15	36	Cumque eduxíssent eum foras, obruérunt lapídibus, et mórtuus est, sicut præcéperat Dóminus.
15	37	Dixit quoque Dóminus ad Móysen:
15	38	Lóquere fíliis Israël, et dices ad eos ut fáciant sibi fímbrias per ángulos palliórum, ponéntes in eis vittas hyacínthinas:
15	39	quas cum víderint, recordéntur ómnium mandatórum Dómini, nec sequántur cogitatiónes suas et óculos per res várias fornicántes,
15	40	sed magis mémores præceptórum Dómini fáciant ea, sintque sancti Deo suo.
15	41	Ego Dóminus Deus vester, qui edúxi vos de terra Ægýpti, ut essem Deus vester.
16	1	Ecce autem Core fílius Isaar, fílii Caath, fílii Levi, et Dathan atque Abiron fílii Eliab, Hon quoque fílius Pheleth de fíliis Ruben,
16	2	surrexérunt contra Móysen, aliíque filiórum Israël ducénti quinquagínta viri próceres synagógæ, et qui témpore concílii per nómina vocabántur.
16	3	Cumque stetíssent advérsum Móysen et Aaron, dixérunt: Suffíciat vobis, quia omnis multitúdo sanctórum est, et in ipsis est Dóminus: cur elevámini super pópulum Dómini?
16	4	Quod cum audísset Móyses, cécidit pronus in fáciem:
16	5	locutúsque ad Core et ad omnem multitúdinem: Mane, inquit, notum fáciet Dóminus qui ad se pertíneant, et sanctos applicábit sibi: et quos elégerit, appropinquábunt ei.
16	6	Hoc ígitur fácite: tollat unusquísque thuríbula sua, tu Core, et omne concílium tuum:
16	7	et hausto cras igne, pónite désuper thymiáma coram Dómino: et quemcúmque elégerit, ipse erit sanctus: multum erigímini fílii Levi.
16	8	Dixítque rursum ad Core: Audíte fílii Levi:
16	9	Num parum vobis est quod separávit vos Deus Israël ab omni pópulo, et junxit sibi, ut servirétis ei in cultu tabernáculi, et starétis coram frequéntia pópuli, et ministrarétis ei?
16	10	Idcírco ad se fecit accédere te et omnes fratres tuos fílios Levi, ut vobis étiam sacerdótium vindicétis,
16	11	et omnis globus tuus stet contra Dóminum? quid est enim Aaron ut murmurétis contra eum?
16	12	Misit ergo Móyses ut vocáret Dathan et Abiron fílios Eliab. Qui respondérunt: Non venímus.
16	13	Numquid parum est tibi quod eduxísti nos de terra, quæ lacte et melle manábat, ut occíderes in desérto, nisi et dominátus fúeris nostri?
16	14	Revéra induxísti nos in terram, quæ fluit rivis lactis et mellis, et dedísti nobis possessiónes agrórum et vineárum: an et óculos nostros vis erúere? non venímus.
16	15	Iratúsque Móyses valde, ait ad Dóminum: Ne respícias sacrifícia eórum: tu scis quod ne aséllum quidem unquam accéperim ab eis, nec afflíxerim quémpiam eórum.
16	16	Dixítque ad Core: Tu, et omnis congregátio tua, state seórsum coram Dómino, et Aaron die crástino separátim.
16	17	Tóllite sínguli thuríbula vestra, et pónite super ea incénsum, offeréntes Dómino ducénta quinquagínta thuríbula: Aaron quoque téneat thuríbulum suum.
16	18	Quod cum fecíssent, stántibus Móyses et Aaron,
16	19	et coacervássent advérsum eos omnem multitúdinem ad óstium tabernáculi, appáruit cunctis glória Dómini.
16	20	Locutúsque Dóminus ad Móysen et Aaron, ait:
16	21	Separámini de médio congregatiónis hujus, ut eos repénte dispérdam.
16	22	Qui cecidérunt proni in fáciem, atque dixérunt: Fortíssime Deus spirítuum univérsæ carnis, num uno peccánte, contra omnes ira tua desǽviet?
16	23	Et ait Dóminus ad Móysen:
16	24	Prǽcipe univérso pópulo ut separétur a tabernáculis Core, et Dathan et Abiron.
16	25	Surrexítque Móyses, et ábiit ad Dathan et Abiron: et sequéntibus eum senióribus Israël,
16	26	dixit ad turbam: Recédite a tabernáculis hóminum impiórum, et nolíte tángere quæ ad eos pértinent, ne involvámini in peccátis eórum.
16	27	Cumque recessíssent a tentóriis eórum per circúitum, Dathan et Abiron egréssi stabant in intróitu papiliónum suórum cum uxóribus et líberis, omníque frequéntia.
16	28	Et ait Móyses: In hoc sciétis quod Dóminus míserit me ut fácerem univérsa quæ cérnitis, et non ex próprio ea corde protúlerim:
16	29	si consuéta hóminum morte interíerint, et visitáverit eos plaga, qua et céteri visitári solent, non misit me Dóminus:
16	30	sin autem novam rem fécerit Dóminus, ut apériens terra os suum deglútiat eos et ómnia quæ ad illos pértinent, descenderíntque vivéntes in inférnum, sciétis quod blasphemáverint Dóminum.
16	31	Conféstim ígitur ut cessávit loqui, dirúpta est terra sub pédibus eórum:
16	32	et apériens os suum, devorávit illos cum tabernáculis suis et univérsa substántia eórum,
16	33	descenderúntque vivi in inférnum opérti humo, et periérunt de médio multitúdinis.
16	34	At vero omnis Israël, qui stabat per gyrum, fugit ad clamórem pereúntium, dicens: Ne forte et nos terra deglútiat.
16	35	Sed et ignis egréssus a Dómino interfécit ducéntos quinquagínta viros, qui offerébant incénsum.
16	36	Locutúsque est Dóminus ad Móysen, dicens:
16	37	Prǽcipe Eleázaro fílio Aaron sacerdóti ut tollat thuríbula quæ jacent in incéndio, et ignem huc illúcque dispérgat: quóniam sanctificáta sunt
16	38	in mórtibus peccatórum: producátque ea in láminas, et affígat altári, eo quod oblátum sit in eis incénsum Dómino, et sanctificáta sint, ut cernant ea pro signo et moniménto fílii Israël.
16	39	Tulit ergo Eleázar sacérdos thuríbula ǽnea, in quibus obtúlerant hi quos incéndium devorávit, et prodúxit ea in láminas, affígens altári:
16	40	ut habérent póstea fílii Israël, quibus commoneréntur ne quis accédat alienígena, et qui non est de sémine Aaron ad offeréndum incénsum Dómino, ne patiátur sicut passus est Core, et omnis congregátio ejus, loquénte Dómino ad Móysen.
16	41	Murmurávit autem omnis multitúdo filiórum Israël sequénti die contra Móysen et Aaron, dicens: Vos interfecístis pópulum Dómini.
16	42	Cumque orirétur sedítio, et tumúltus incrésceret,
16	43	Móyses et Aaron fugérunt ad tabernáculum fœ́deris. Quod, postquam ingréssi sunt, opéruit nubes, et appáruit glória Dómini.
16	44	Dixítque Dóminus ad Móysen:
16	45	Recédite de médio hujus multitúdinis, étiam nunc delébo eos. Cumque jacérent in terra,
16	46	dixit Móyses ad Aaron: Tolle thuríbulum, et hausto igne de altári, mitte incénsum désuper, pergens cito ad pópulum, ut roges pro eis: jam enim egréssa est ira a Dómino, et plaga desǽvit.
16	47	Quod cum fecísset Aaron, et cucurrísset ad médiam multitúdinem, quam jam vastábat incéndium, óbtulit thymiáma:
16	48	et stans inter mórtuos ac vivéntes, pro pópulo deprecátus est, et plaga cessávit.
16	49	Fuérunt autem qui percússi sunt, quatuórdecim míllia hóminum, et septingénti, absque his qui períerant in seditióne Core.
16	50	Reversúsque est Aaron ad Móysen ad óstium tabernáculi fœ́deris postquam quiévit intéritus.
17	1	Et locútus est Dóminus ad Móysen, dicens:
17	2	Lóquere ad fílios Israël, et áccipe ab eis virgas síngulas per cognatiónes suas, a cunctis princípibus tríbuum, virgas duódecim, et uniuscujúsque nomen superscríbes virgæ suæ.
17	3	Nomen autem Aaron erit in tribu Levi, et una virga cunctas seórsum famílias continébit:
17	4	ponésque eas in tabernáculo fœ́deris coram testimónio, ubi loquar ad te.
17	5	Quem ex his elégero, germinábit virga ejus: et cohibébo a me querimónias filiórum Israël, quibus contra vos múrmurant.
17	6	Locutúsque est Móyses ad fílios Israël: et dedérunt ei omnes príncipes virgas per síngulas tribus: fuerúntque virgæ duódecim absque virga Aaron.
17	7	Quas cum posuísset Móyses coram Dómino in tabernáculo testimónii,
17	8	sequénti die regréssus invénit germinásse virgam Aaron in domo Levi: et turgéntibus gemmis erúperant flores, qui, fóliis dilatátis, in amýgdalas deformáti sunt.
17	9	Prótulit ergo Móyses omnes virgas de conspéctu Dómini ad cunctos fílios Israël: viderúntque, et recepérunt sínguli virgas suas.
17	10	Dixítque Dóminus ad Móysen: Refer virgam Aaron in tabernáculum testimónii, ut servétur ibi in signum rebéllium filiórum Israël, et quiéscant querélæ eórum a me, ne moriántur.
17	11	Fecítque Móyses sicut præcéperat Dóminus.
17	12	Dixérunt autem fílii Israël ad Móysen: Ecce consúmpti sumus, omnes perívimus.
17	13	Quicúmque accédit ad tabernáculum Dómini, móritur: num usque ad interneciónem cuncti deléndi sumus?
18	1	Dixítque Dóminus ad Aaron: Tu, et fílii tui, et domus patris tui tecum, portábitis iniquitátem sanctuárii: et tu et fílii tui simul sustinébitis peccáta sacerdótii vestri.
18	2	Sed et fratres tuos de tribu Levi, et sceptrum patris tui sume tecum, præstóque sint, et minístrent tibi: tu autem et fílii tui ministrábitis in tabernáculo testimónii.
18	3	Excubabúntque Levítæ ad præcépta tua, et ad cuncta ópera tabernáculi: ita dumtáxat ut ad vasa sanctuárii et ad altáre non accédant, ne et illi moriántur, et vos pereátis simul.
18	4	Sint autem tecum, et éxcubent in custódiis tabernáculi, et in ómnibus cæremóniis ejus. Alienígena non miscébitur vobis.
18	5	Excubáte in custódia sanctuárii, et in ministério altáris: ne oriátur indignátio super fílios Israël.
18	6	Ego dedi vobis fratres vestros Levítas de médio filiórum Israël, et trádidi donum Dómino, ut sérviant in ministériis tabernáculi ejus.
18	7	Tu autem et fílii tui custodíte sacerdótium vestrum: et ómnia quæ ad cultum altáris pértinent, et intra velum sunt, per sacerdótes administrabúntur: si quis extérnus accésserit, occidétur.
18	8	Locutúsque est Dóminus ad Aaron: Ecce dedi tibi custódiam primitiárum meárum. Omnia quæ sanctificántur a fíliis Israël, trádidi tibi et fíliis tuis pro offício sacerdotáli legítima sempitérna.
18	9	Hæc ergo accípies de his, quæ sanctificántur et obláta sunt Dómino. Omnis oblátio, et sacrifícium, et quidquid pro peccáto atque delícto rédditur mihi, et cedit in Sancta sanctórum, tuum erit, et filiórum tuórum.
18	10	In sanctuário cómedes illud: mares tantum edent ex eo, quia consecrátum est tibi.
18	11	Primítias autem, quas vóverint et obtúlerint fílii Israël, tibi dedi, et fíliis tuis, ac filiábus tuis, jure perpétuo: qui mundus est in domo tua, vescétur eis.
18	12	Omnem medúllam ólei, et vini, ac fruménti, quidquid ófferunt primitiárum Dómino, tibi dedi.
18	13	Univérsa frugum inítia, quas gignit humus, et Dómino deportántur, cedent in usus tuos: qui mundus est in domo tua, vescétur eis.
18	14	Omne quod ex voto reddíderint fílii Israël, tuum erit.
18	15	Quidquid primum erúmpit e vulva cunctæ carnis, quam ófferunt Dómino, sive ex homínibus, sive de pecóribus fúerit, tui juris erit: ita dumtáxat ut pro hóminis primogénito prétium accípias, et omne ánimal quod immúndum est rédimi fácias,
18	16	cujus redémptio erit post unum mensem, siclis argénti quinque, póndere sanctuárii. Siclus vigínti óbolos habet.
18	17	Primogénitum autem bovis, et ovis, et capræ, non fácies rédimi, quia sanctificáta sunt Dómino. Sánguinem tantum eórum fundes super altáre, et ádipes adolébis in suavíssimum odórem Dómino.
18	18	Carnes vero in usum tuum cedent, sicut pectúsculum consecrátum, et armus dexter, tua erunt.
18	19	Omnes primítias sanctuárii, quas ófferunt fílii Israël Dómino, tibi dedi, et fíliis, ac filiábus tuis, jure perpétuo. Pactum salis est sempitérnum coram Dómino, tibi ac fíliis tuis.
18	20	Dixítque Dóminus ad Aaron: In terra eórum nihil possidébitis, nec habébitis partem inter eos: ego pars et heréditas tua in médio filiórum Israël.
18	21	Fíliis autem Levi dedi omnes décimas Israélis in possessiónem pro ministério quo sérviunt mihi in tabernáculo fœ́deris:
18	22	ut non accédant ultra fílii Israël ad tabernáculum, nec commíttant peccátum mortíferum,
18	23	solis fíliis Levi mihi in tabernáculo serviéntibus, et portántibus peccáta pópuli. Legítimum sempitérnum erit in generatiónibus vestris. Nihil áliud possidébunt,
18	24	decimárum oblatióne conténti, quas in usus eórum et necessária separávi.
18	25	Locutúsque est Dóminus ad Móysen, dicens:
18	26	Prǽcipe Levítis, atque denúntia: Cum accepéritis a fíliis Israël décimas, quas dedi vobis, primítias eárum offérte Dómino, id est, décimam partem décimæ,
18	27	ut reputétur vobis in oblatiónem primitivórum, tam de áreis quam de torculáribus:
18	28	et univérsis quorum accípitis primítias, offérte Dómino, et date Aaron sacerdóti.
18	29	Omnia quæ offerétis ex décimis, et in donária Dómini separábitis, óptima et elécta erunt.
18	30	Dicésque ad eos: Si præclára et melióra quæque obtuléritis ex décimis, reputábitur vobis quasi de área, et torculári dedéritis primítias:
18	31	et comedétis eas in ómnibus locis vestris, tam vos quam famíliæ vestræ: quia prétium est pro ministério, quo servítis in tabernáculo testimónii.
18	32	Et non peccábitis super hoc, egrégia vobis et pínguia reservántes, ne polluátis oblatiónes filiórum Israël, et moriámini.
19	1	Locutúsque est Dóminus ad Móysen et Aaron, dicens:
19	2	Ista est relígio víctimæ, quam constítuit Dóminus. Prǽcipe fíliis Israël, ut addúcant ad te vaccam rufam ætátis íntegræ, in qua nulla sit mácula, nec portáverit jugum:
19	3	tradetísque eam Eleázaro sacerdóti, qui edúctam extra castra, immolábit in conspéctu ómnium:
19	4	et tingens dígitum in sánguine ejus, aspérget contra fores tabernáculi septem vícibus,
19	5	comburétque eam cunctis vidéntibus, tam pelle et cárnibus ejus quam sánguine et fimo flammæ tráditis.
19	6	Lignum quoque cédrinum, et hyssópum, coccúmque bis tinctum sacérdos mittet in flammam, quæ vaccam vorat.
19	7	Et tunc demum, lotis véstibus et córpore suo, ingrediétur in castra, commaculatúsque erit usque ad vésperum.
19	8	Sed et ille qui combússerit eam, lavábit vestiménta sua et corpus, et immúndus erit usque ad vésperum.
19	9	Cólliget autem vir mundus cíneres vaccæ, et effúndet eos extra castra in loco puríssimo, ut sint multitúdini filiórum Israël in custódiam, et in aquam aspersiónis: quia pro peccáto vacca combústa est.
19	10	Cumque láverit qui vaccæ portáverat cíneres vestiménta sua, immúndus erit usque ad vésperum. Habébunt hoc fílii Israël, et ádvenæ, qui hábitant inter eos, sanctum jure perpétuo.
19	11	Qui tetígerit cadáver hóminis, et propter hoc septem diébus fúerit immúndus:
19	12	aspergétur ex hac aqua die tértio et séptimo, et sic mundábitur. Si die tértio aspérsus non fúerit, séptimo non póterit emundári.
19	13	Omnis qui tetígerit humánæ ánimæ morticínum, et aspérsus hac commistióne non fúerit, pólluet tabernáculum Dómini, et períbit ex Israël: quia aqua expiatiónis non est aspérsus, immúndus erit, et manébit spurcítia ejus super eum.
19	14	Ista est lex hóminis qui móritur in tabernáculo: Omnes qui ingrediúntur tentórium illíus, et univérsa vasa quæ ibi sunt, pollúta erunt septem diébus.
19	15	Vas, quod non habúerit opérculum nec ligatúram désuper, immúndum erit.
19	16	Si quis in agro tetígerit cadáver occísi hóminis, aut per se mórtui, sive os illíus, vel sepúlcrum, immúndus erit septem diébus.
19	17	Tolléntque de cinéribus combustiónis atque peccáti, et mittent aquas vivas super eos in vas:
19	18	in quibus cum homo mundus tínxerit hyssópum, aspérget ex eo omne tentórium, et cunctam supelléctilem, et hómines hujuscémodi contagióne pollútos:
19	19	atque hoc modo mundus lustrábit immúndum tértio et séptimo die: expiatúsque die séptimo, lavábit et se et vestiménta sua, et immúndus erit usque ad vésperum.
19	20	Si quis hoc ritu non fúerit expiátus, períbit ánima illíus de médio ecclésiæ: quia sanctuárium Dómini pólluit, et non est aqua lustratiónis aspérsus.
19	21	Erit hoc præcéptum legítimum sempitérnum. Ipse quoque qui aspérgit aquas, lavábit vestiménta sua. Omnis qui tetígerit aquas expiatiónis, immúndus erit usque ad vésperum.
19	22	Quidquid tetígerit immúndus, immúndum fáciet: et ánima, quæ horum quíppiam tetígerit, immúnda erit usque ad vésperum.
20	1	Venerúntque fílii Israël, et omnis multitúdo in desértum Sin, mense primo: et mansit pópulus in Cades. Mortuáque est ibi María, et sepúlta in eódem loco.
20	2	Cumque indigéret aqua pópulus, convenérunt advérsum Móysen et Aaron:
20	3	et versi in seditiónem, dixérunt: Utinam periissémus inter fratres nostros coram Dómino.
20	4	Cur eduxístis ecclésiam Dómini in solitúdinem, ut et nos et nostra juménta moriámur?
20	5	Quare nos fecístis ascéndere de Ægýpto, et adduxístis in locum istum péssimum, qui seri non potest, qui nec ficum gignit, nec víneas, nec malogranáta, ínsuper et aquam non habet ad bibéndum?
20	6	Ingressúsque Móyses et Aaron, dimíssa multitúdine, tabernáculum fœ́deris, corruérunt proni in terram, clamaverúntque ad Dóminum, atque dixérunt: Dómine Deus, audi clamórem hujus pópuli, et áperi eis thesáurum tuum fontem aquæ vivæ, ut satiáti, cesset murmurátio eórum. Et appáruit glória Dómini super eos.
20	7	Locutúsque est Dóminus ad Móysen, dicens:
20	8	Tolle virgam, et cóngrega pópulum, tu et Aaron frater tuus, et loquímini ad petram coram eis, et illa dabit aquas. Cumque edúxeris aquam de petra, bibet omnis multitúdo et juménta ejus.
20	9	Tulit ígitur Móyses virgam, quæ erat in conspéctu Dómini, sicut præcéperat ei,
20	10	congregáta multitúdine ante petram, dixítque eis: Audíte rebélles et incréduli: Num de petra hac vobis aquam potérimus ejícere?
20	11	Cumque elevásset Móyses manum, percútiens virga bis sílicem, egréssæ sunt aquæ largíssimæ, ita ut pópulus bíberet et juménta.
20	12	Dixítque Dóminus ad Móysen et Aaron: Quia non credidístis mihi, ut sanctificarétis me coram fíliis Israël, non introducétis hos pópulos in terram, quam dabo eis.
20	13	Hæc est aqua contradictiónis, ubi jurgáti sunt fílii Israël contra Dóminum, et sanctificátus est in eis.
20	14	Misit intérea núntios Móyses de Cades ad regem Edom, qui dícerent: Hæc mandat frater tuus Israël: Nosti omnem labórem, qui apprehéndit nos,
20	15	quo modo descénderint patres nostri in Ægýptum, et habitavérimus ibi multo témpore, afflixeríntque nos Ægýptii, et patres nostros:
20	16	et quo modo clamavérimus ad Dóminum, et exaudíerit nos, miserítque ángelum, qui edúxerit nos de Ægýpto. Ecce in urbe Cades, quæ est in extrémis fínibus tuis, pósiti,
20	17	obsecrámus ut nobis transíre líceat per terram tuam. Non íbimus per agros, nec per víneas: non bibémus aquas de púteis tuis: sed gradiémur via pública, nec ad déxteram nec ad sinístram declinántes, donec transeámus términos tuos.
20	18	Cui respóndit Edom: Non transíbis per me, alióquin armátus occúrram tibi.
20	19	Dixerúntque fílii Israël: Per tritam gradiémur viam: et si bibérimus aquas tuas, nos et pécora nostra, dábimus quod justum est: nulla erit in prétio difficúltas, tantum velóciter transeámus.
20	20	At ille respóndit: Non transíbis. Statímque egréssus est óbvius, cum infiníta multitúdine, et manu forti,
20	21	nec vóluit acquiéscere deprecánti, ut concéderet tránsitum per fines suos. Quam ob rem divértit ab eo Israël.
20	22	Cumque castra movíssent de Cades, venérunt in montem Hor, qui est in fínibus terræ Edom:
20	23	ubi locútus est Dóminus ad Móysen:
20	24	Pergat, inquit, Aaron ad pópulos suos: non enim intrábit terram, quam dedi fíliis Israël, eo quod incrédulus fúerit ori meo, ad Aquas contradictiónis.
20	25	Tolle Aaron et fílium ejus cum eo, et duces eos in montem Hor.
20	26	Cumque nudáveris patrem veste sua, índues ea Eleázarum fílium ejus: Aaron colligétur, et moriétur ibi.
20	27	Fecit Móyses ut præcéperat Dóminus: et ascendérunt in montem Hor coram omni multitúdine.
20	28	Cumque Aaron spoliásset véstibus suis, índuit eis Eleázarum fílium ejus.
20	29	Illo mórtuo in montis supercílio, descéndit cum Eleázaro.
20	30	Omnis autem multitúdo videns occubuísse Aaron, flevit super eo trigínta diébus per cunctas famílias suas.
21	1	Quod cum audísset Chananǽus rex Arad, qui habitábat ad merídiem, venísse scílicet Israël per exploratórum viam, pugnávit contra illum, et victor exsístens, duxit ex eo prædam.
21	2	At Israël voto se Dómino óbligans, ait: Si tradíderis pópulum istum in manu mea, delébo urbes ejus.
21	3	Exaudivítque Dóminus preces Israël, et trádidit Chananǽum, quem ille interfécit subvérsis úrbibus ejus: et vocávit nomen loci illíus Horma, id est, anáthema.
21	4	Profécti sunt autem et de monte Hor, per viam quæ ducit ad mare Rubrum, ut circumírent terram Edom. Et tædére cœpit pópulum itíneris ac labóris:
21	5	locutúsque contra Deum et Móysen, ait: Cur eduxísti nos de Ægýpto, ut morerémur in solitúdine? Deest panis, non sunt aquæ: ánima nostra jam náuseat super cibo isto levíssimo.
21	6	Quamóbrem misit Dóminus in pópulum ignítos serpéntes, ad quorum plagas et mortes plurimórum,
21	7	venérunt ad Móysen, atque dixérunt: Peccávimus, quia locúti sumus contra Dóminum et te: ora ut tollat a nobis serpéntes. Oravítque Móyses pro pópulo,
21	8	et locútus est Dóminus ad eum: Fac serpéntem ǽneum, et pone eum pro signo: qui percússus aspéxerit eum, vivet.
21	9	Fecit ergo Móyses serpéntem ǽneum, et pósuit eum pro signo: quem cum percússi aspícerent, sanabántur.
21	10	Profectíque fílii Israël castrametáti sunt in Oboth.
21	11	Unde egréssi fixére tentória in Jeábarim, in solitúdine, quæ réspicit Moab contra orientálem plagam.
21	12	Et inde movéntes, venérunt ad torréntem Zared.
21	13	Quem relinquéntes castrametáti sunt contra Arnon, quæ est in desérto, et próminet in fínibus Amorrhǽi. Síquidem Arnon términus est Moab, dívidens Moabítas et Amorrhǽos.
21	14	Unde dícitur in libro bellórum Dómini: Sicut fecit in mari Rubro, sic fáciet in torréntibus Arnon.
21	15	Scópuli torréntium inclináti sunt, ut requiéscerent in Ar, et recúmberent in fínibus Moabitárum.
21	16	Ex eo loco appáruit púteus, super quo locútus est Dóminus ad Móysen: Cóngrega pópulum, et dabo ei aquam.
21	17	Tunc cécinit Israël carmen istud: Ascéndat púteus. Concinébant:
21	18	Púteus, quem fodérunt príncipes, et paravérunt duces multitúdinis in datóre legis, et in báculis suis. De solitúdine, Matthána.
21	19	De Matthána in Naháliel: de Naháliel in Bamoth.
21	20	De Bamoth, vallis est in regióne Moab, in vértice Phasga, quod réspicit contra desértum.
21	21	Misit autem Israël núntios ad Sehon regem Amorrhæórum, dicens:
21	22	Obsecro ut transíre mihi líceat per terram tuam: non declinábimus in agros et víneas: non bibémus aquas ex púteis: via régia gradiémur, donec transeámus términos tuos.
21	23	Qui concédere nóluit ut transíret Israël per fines suos: quin pótius exércitu congregáto, egréssus est óbviam in desértum, et venit in Jasa, pugnavítque contra eum.
21	24	A quo percússus est in ore gládii, et posséssa est terra ejus ab Arnon usque Jeboc, et fílios Ammon: quia forti præsídio tenebántur términi Ammonitárum.
21	25	Tulit ergo Israël omnes civitátes ejus, et habitávit in úrbibus Amorrhǽi, in Hésebon scílicet, et vículis ejus.
21	26	Urbs Hésebon fuit Sehon regis Amorrhǽi, qui pugnávit contra regem Moab: et tulit omnem terram, quæ ditiónis illíus fúerat usque Arnon.
21	27	Idcírco dícitur in provérbio: Veníte in Hésebon: ædificétur, et construátur cívitas Sehon:
21	28	ignis egréssus est de Hésebon, flamma de óppido Sehon, et devorávit Ar Moabitárum, et habitatóres excelsórum Arnon.
21	29	Væ tibi Moab: perísti pópule Chamos. Dedit fílios ejus in fugam, et fílias in captivitátem regi Amorrhæórum Sehon.
21	30	Jugum ipsórum dispériit ab Hésebon usque Dibon, lassi pervenérunt in Nophe, et usque Médaba.
21	31	Habitávit ítaque Israël in terra Amorrhǽi.
21	32	Misítque Móyses qui explorárent Jazer: cujus cepérunt vículos, et possedérunt habitatóres.
21	33	Verterúntque se, et ascendérunt per viam Basan, et occúrrit eis Og rex Basan cum omni pópulo suo, pugnatúrus in Edrai.
21	34	Dixítque Dóminus ad Móysen: Ne tímeas eum, quia in manu tua trádidi illum, et omnem pópulum ac terram ejus: faciésque illi sicut fecísti Sehon regi Amorrhæórum habitatóri Hésebon.
21	35	Percussérunt ígitur et hunc cum fíliis suis, universúmque pópulum ejus usque ad interneciónem, et possedérunt terram illíus.
22	1	Profectíque castrametáti sunt in campéstribus Moab, ubi trans Jordánem Jéricho sita est.
22	2	Videns autem Balac fílius Sephor ómnia quæ fécerat Israël Amorrhǽo,
22	3	et quod pertimuíssent eum Moabítæ, et ímpetum ejus ferre non possent,
22	4	dixit ad majóres natu Mádian: Ita delébit hic pópulus omnes, qui in nostris fínibus commorántur, quo modo solet bos herbas usque ad radíces cárpere. Ipse erat eo témpore rex in Moab.
22	5	Misit ergo núntios ad Bálaam fílium Beor aríolum, qui habitábat super flumen terræ filiórum Ammon, ut vocárent eum, et dícerent: Ecce egréssus est pópulus ex Ægýpto, qui opéruit superfíciem terræ, sedens contra me.
22	6	Veni ígitur, et máledic pópulo huic, quia fórtior me est: si quo modo possim percútere et ejícere eum de terra mea: novi enim quod benedíctus sit cui benedíxeris, et maledíctus in quem maledícta congésseris.
22	7	Perrexerúntque senióres Moab, et majóres natu Mádian, habéntes divinatiónis prétium in mánibus. Cumque veníssent ad Bálaam, et narrássent ei ómnia verba Balac,
22	8	ille respóndit: Manéte hic nocte, et respondébo quidquid mihi díxerit Dóminus. Manéntibus illis apud Bálaam, venit Deus, et ait ad eum:
22	9	Quid sibi volunt hómines isti apud te?
22	10	Respóndit: Balac fílius Sephor rex Moabitárum misit ad me,
22	11	dicens: Ecce pópulus qui egréssus est de Ægýpto, opéruit superfíciem terræ: veni, et máledic ei, si quo modo possim pugnans abígere eum.
22	12	Dixítque Deus ad Bálaam: Noli ire cum eis, neque maledícas pópulo: quia benedíctus est.
22	13	Qui mane consúrgens dixit ad príncipes: Ite in terram vestram, quia prohíbuit me Dóminus veníre vobíscum.
22	14	Revérsi príncipes dixérunt ad Balac: Nóluit Bálaam veníre nobíscum.
22	15	Rursum ille multo plures et nobilióres quam ante míserat, misit.
22	16	Qui cum veníssent ad Bálaam, dixérunt: Sic dicit Balac fílius Sephor: Ne cunctéris veníre ad me:
22	17	parátus sum honoráre te, et quidquid volúeris, dabo tibi: veni, et máledic pópulo isti.
22	18	Respóndit Bálaam: Si déderit mihi Balac plenam domum suam argénti et auri, non pótero immutáre verbum Dómini Dei mei, ut vel plus, vel minus loquar.
22	19	Obsecro ut hic maneátis étiam hac nocte, et scire queam quid mihi rursum respóndeat Dóminus.
22	20	Venit ergo Deus ad Bálaam nocte, et ait ei: Si vocáre te venérunt hómines isti, surge, et vade cum eis: ita dumtáxat, ut quod tibi præcépero, fácias.
22	21	Surréxit Bálaam mane, et strata ásina sua proféctus est cum eis.
22	22	Et irátus est Deus. Stetítque ángelus Dómini in via contra Bálaam, qui insidébat ásinæ, et duos púeros habébat secum.
22	23	Cernens ásina ángelum stantem in via, evagináto gládio, avértit se de itínere, et ibat per agrum. Quam cum verberáret Bálaam, et vellet ad sémitam redúcere,
22	24	stetit ángelus in angústiis duárum maceriárum, quibus víneæ cingebántur.
22	25	Quem videns ásina, junxit se paríeti, et attrívit sedéntis pedem. At ille íterum verberábat eam:
22	26	et nihilóminus ángelus ad locum angústum tránsiens, ubi nec ad déxteram, nec ad sinístram póterat deviáre, óbvius stetit.
22	27	Cumque vidísset ásina stantem ángelum, cóncidit sub pédibus sedéntis: qui irátus, veheméntius cædébat fuste látera ejus.
22	28	Aperuítque Dóminus os ásinæ, et locúta est: Quid feci tibi? cur pércutis me ecce jam tértio?
22	29	Respóndit Bálaam: Quia commeruísti, et illusísti mihi: útinam habérem gládium, ut te percúterem.
22	30	Dixit ásina: Nonne ánimal tuum sum, cui semper sedére consuevísti usque in præséntem diem? dic quid símile unquam fécerim tibi. At ille ait: Numquam.
22	31	Prótinus apéruit Dóminus óculos Bálaam, et vidit ángelum stantem in via, evagináto gládio, adoravítque eum pronus in terram.
22	32	Cui ángelus: Cur, inquit, tértio vérberas ásinam tuam? ego veni ut adversárer tibi, quia pervérsa est via tua, mihíque contrária:
22	33	et nisi ásina declinásset de via, dans locum resisténti, te occidíssem, et illa víveret.
22	34	Dixit Bálaam: Peccávi, nésciens quod tu stares contra me: et nunc si dísplicet tibi ut vadam, revértar.
22	35	Ait ángelus: Vade cum istis, et cave ne áliud quam præcépero tibi loquáris. Ivit ígitur cum princípibus.
22	36	Quod cum audísset Balac, egréssus est in occúrsum ejus in óppido Moabitárum, quod situm est in extrémis fínibus Arnon.
22	37	Dixítque ad Bálaam: Misi núntios ut vocárent te: cur non statim venísti ad me? an quia mercédem advéntui tuo réddere néqueo?
22	38	Cui ille respóndit: Ecce adsum: numquid loqui pótero áliud, nisi quod Deus posúerit in ore meo?
22	39	Perrexérunt ergo simul, et venérunt in urbem, quæ in extrémis regni ejus fínibus erat.
22	40	Cumque occidísset Balac boves et oves, misit ad Bálaam, et príncipes qui cum eo erant, múnera.
22	41	Mane autem facto, duxit eum ad excélsa Baal, et intúitus est extrémam partem pópuli.
23	1	Dixítque Bálaam ad Balac: Ædífica mihi hic septem aras, et para tótidem vítulos, ejusdémque númeri aríetes.
23	2	Cumque fecísset juxta sermónem Bálaam, imposuérunt simul vítulum et aríetem super aram.
23	3	Dixítque Bálaam ad Balac: Sta paulísper juxta holocáustum tuum, donec vadam, si forte occúrrat mihi Dóminus, et quodcúmque imperáverit, loquar tibi.
23	4	Cumque abiísset velóciter, occúrrit illi Deus. Locutúsque ad eum Bálaam: Septem, inquit, aras eréxi, et impósui vítulum et aríetem désuper.
23	5	Dóminus autem pósuit verbum in ore ejus, et ait: Revértere ad Balac, et hæc loquéris.
23	6	Revérsus invénit stantem Balac juxta holocáustum suum, et omnes príncipes Moabitárum:
23	7	assumptáque parábola sua, dixit: De Aram addúxit me Balac rex Moabitárum, de móntibus oriéntis: Veni, inquit, et máledic Jacob: própera, et detestáre Israël.
23	8	Quómodo maledícam, cui non maledíxit Deus? qua ratióne detéster, quem Dóminus non detestátur?
23	9	De summis silícibus vidébo eum, et de cóllibus considerábo illum. Pópulus solus habitábit, et inter gentes non reputábitur.
23	10	Quis dinumeráre possit púlverem Jacob, et nosse númerum stirpis Israël? Moriátur ánima mea morte justórum, et fiant novíssima mea horum simília.
23	11	Dixítque Balac ad Bálaam: Quid est hoc quod agis? ut maledíceres inimícis meis vocávi te, et tu e contrário benedícis eis.
23	12	Cui ille respóndit: Num áliud possum loqui, nisi quod jússerit Dóminus?
23	13	Dixit ergo Balac: Veni mecum in álterum locum unde partem Israël vídeas, et totum vidére non possis: inde maledícito ei.
23	14	Cumque duxísset eum in locum sublímem, super vérticem montis Phasga, ædificávit Bálaam septem aras, et impósitis supra vítulo atque aríete,
23	15	dixit ad Balac: Sta hic juxta holocáustum tuum, donec ego óbvius pergam.
23	16	Cui cum Dóminus occurrísset, posuissétque verbum in ore ejus, ait: Revértere ad Balac, et hæc loquéris ei.
23	17	Revérsus invénit eum stantem juxta holocáustum suum, et príncipes Moabitárum cum eo. Ad quem Balac: Quid, inquit, locútus est Dóminus?
23	18	At ille, assúmpta parábola sua, ait: Sta Balac, et auscúlta, audi fili Sephor:
23	19	Non est Deus quasi homo, ut mentiátur, nec ut fílius hóminis, ut mutétur. Dixit ergo, et non fáciet? locútus est, et non implébit?
23	20	Ad benedicéndum addúctus sum: benedictiónem prohibére non váleo.
23	21	Non est idólum in Jacob, nec vidétur simulácrum in Israël. Dóminus Deus ejus cum eo est, et clangor victóriæ regis in illo.
23	22	Deus edúxit illum de Ægýpto, cujus fortitúdo símilis est rhinocerótis.
23	23	Non est augúrium in Jacob, nec divinátio in Israël: tempóribus suis dicétur Jacob et Israéli quid operátus sit Deus.
23	24	Ecce pópulus ut leǽna consúrget, et quasi leo erigétur: non accubábit donec dévoret prædam, et occisórum sánguinem bibat.
23	25	Dixítque Balac ad Bálaam: Nec maledícas ei, nec benedícas.
23	26	Et ille ait: Nonne dixi tibi quod quidquid mihi Deus imperáret, hoc fácerem?
23	27	Et ait Balac ad eum: Veni, et ducam te ad álium locum: si forte pláceat Deo ut inde maledícas eis.
23	28	Cumque duxísset eum super vérticem montis Phogor, qui réspicit solitúdinem,
23	29	dixit ei Bálaam: Ædífica mihi hic septem aras, et para tótidem vítulos, ejusdémque númeri aríetes.
23	30	Fecit Balac ut Bálaam díxerat: imposuítque vítulos et aríetes per síngulas aras.
24	1	Cumque vidísset Bálaam quod placéret Dómino ut benedíceret Israéli, nequáquam ábiit ut ante perréxerat, ut augúrium quǽreret: sed dírigens contra desértum vultum suum,
24	2	et élevans óculos, vidit Israël in tentóriis commorántem per tribus suas: et irruénte in se Spíritu Dei,
24	3	assúmpta parábola, ait: Dixit Bálaam fílius Beor: dixit homo, cujus obturátus est óculus:
24	4	dixit audítor sermónum Dei, qui visiónem Omnipoténtis intúitus est, qui cadit, et sic aperiúntur óculi ejus:
24	5	Quam pulchra tabernácula tua Jacob, et tentória tua Israël!
24	6	Ut valles nemorósæ, ut horti juxta flúvios irrígui, ut tabernácula quæ fixit Dóminus, quasi cedri prope aquas.
24	7	Fluet aqua de sítula ejus, et semen illíus erit in aquas multas. Tollétur propter Agag, rex ejus, et auferétur regnum illíus.
24	8	Deus edúxit illum de Ægýpto, cujus fortitúdo símilis est rhinocerótis. Devorábunt gentes hostes illíus, ossáque eórum confríngent, et perforábunt sagíttis.
24	9	Accubans dormívit ut leo, et quasi leǽna, quam suscitáre nullus audébit. Qui benedíxerit tibi, erit et ipse benedíctus: qui maledíxerit, in maledictióne reputábitur.
24	10	Iratúsque Balac contra Bálaam, complósis mánibus ait: Ad maledicéndum inimícis meis vocávi te, quibus e contrário tértio benedixísti:
24	11	revértere ad locum tuum. Decréveram quidem magnífice honoráre te, sed Dóminus privávit te honóre dispósito.
24	12	Respóndit Bálaam ad Balac: Nonne núntiis tuis, quos misísti ad me, dixi:
24	13	Si déderit mihi Balac plenam domum suam argénti et auri, non pótero præteríre sermónem Dómini Dei mei, ut vel boni quid vel mali próferam ex corde meo: sed quidquid Dóminus díxerit, hoc loquar?
24	14	Verúmtamen pergens ad pópulum meum, dabo consílium, quid pópulus tuus pópulo huic fáciat extrémo témpore.
24	15	Sumpta ígitur parábola, rursum ait: Dixit Bálaam fílius Beor: dixit homo, cujus obturátus est óculus:
24	16	dixit audítor sermónum Dei, qui novit doctrínam Altíssimi, et visiónes Omnipoténtis videt, qui cadens apértos habet óculos.
24	17	Vidébo eum, sed non modo: intuébor illum, sed non prope. Oriétur stella ex Jacob, et consúrget virga de Israël: et percútiet duces Moab, vastabítque omnes fílios Seth.
24	18	Et erit Idumǽa posséssio ejus: heréditas Seir cedet inimícis suis: Israël vero fórtiter aget.
24	19	De Jacob erit qui dominétur, et perdat relíquias civitátis.
24	20	Cumque vidísset Amalec, assúmens parábolam, ait: Princípium géntium Amalec, cujus extréma perdéntur.
24	21	Vidit quoque Cinǽum: et assúmpta parábola, ait: Robústum quidem est habitáculum tuum: sed si in petra posúeris nidum tuum,
24	22	et fúeris eléctus de stirpe Cin, quámdiu póteris permanére? Assur enim cápiet te.
24	23	Assumptáque parábola íterum locútus est: Heu, quis victúrus est, quando ista fáciet Deus?
24	24	Vénient in triéribus de Itália: superábunt Assýrios, vastabúntque Hebrǽos, et ad extrémum étiam ipsi períbunt.
24	25	Surrexítque Bálaam, et revérsus est in locum suum: Balac quoque via, qua vénerat, rédiit.
25	1	Morabátur autem eo témpore Israël in Settim, et fornicátus est pópulus cum filiábus Moab,
25	2	quæ vocavérunt eos ad sacrifícia sua. At illi comedérunt et adoravérunt deos eárum.
25	3	Initiatúsque est Israël Beélphegor: et irátus Dóminus,
25	4	ait ad Móysen: Tolle cunctos príncipes pópuli, et suspénde eos contra solem in patíbulis, ut avertátur furor meus ab Israël.
25	5	Dixítque Móyses ad júdices Israël: Occídat unusquísque próximos suos, qui initiáti sunt Beélphegor.
25	6	Et ecce unus de fíliis Israël intrávit coram frátribus suis ad scortum Madianítidem, vidénte Móyse, et omni turba filiórum Israël, qui flebant ante fores tabernáculi.
25	7	Quod cum vidísset Phínees fílius Eleázari fílii Aaron sacerdótis, surréxit de médio multitúdinis, et arrépto pugióne,
25	8	ingréssus est post virum Israëlítem in lupánar, et perfódit ambos simul, virum scílicet et mulíerem in locis genitálibus. Cessavítque plaga a fíliis Israël:
25	9	et occísi sunt vigínti quátuor míllia hóminum.
25	10	Dixítque Dóminus ad Móysen:
25	11	Phínees fílius Eleázari fílii Aaron sacerdótis avértit iram meam a fíliis Israël: quia zelo meo commótus est contra eos, ut non ipse delérem fílios Israël in zelo meo.
25	12	Idcírco lóquere ad eum: Ecce do ei pacem fœ́deris mei,
25	13	et erit tam ipsi quam sémini ejus pactum sacerdótii sempitérnum: quia zelátus est pro Deo suo, et expiávit scelus filiórum Israël.
25	14	Erat autem nomen viri Israëlítæ, qui occísus est cum Madianítide, Zambri fílius Salu, dux de cognatióne et tribu Simeónis.
25	15	Porro múlier Madianítis, quæ páriter interfécta est, vocabátur Cozbi fília Sur príncipis nobilíssimi Madianitárum.
25	16	Locutúsque est Dóminus ad Móysen, dicens:
25	17	Hostes vos séntiant Madianítæ, et percútite eos:
25	18	quia et ipsi hostíliter egérunt contra vos, et decepére insídiis per idólum Phogor, et Cozbi fíliam ducis Mádian sorórem suam, quæ percússa est in die plagæ pro sacrilégio Phogor.
26	1	Postquam noxiórum sanguis effúsus est, dixit Dóminus ad Móysen et Eleázarum fílium Aaron sacerdótem:
26	2	Numeráte omnem summam filiórum Israël a vigínti annis et supra, per domos et cognatiónes suas, cunctos, qui possunt ad bella procédere.
26	3	Locúti sunt ítaque Móyses et Eleázar sacérdos, in campéstribus Moab super Jordánem contra Jéricho, ad eos, qui erant
26	4	a vigínti annis et supra, sicut Dóminus imperáverat, quorum iste est númerus:
26	5	Ruben primogénitus Israël: hujus fílius, Henoch, a quo família Henochitárum: et Phallu, a quo família Phalluitárum:
26	6	et Hesron, a quo família Hesronitárum: et Charmi, a quo família Charmitárum.
26	7	Hæ sunt famíliæ de stirpe Ruben: quarum númerus invéntus est quadragínta tria míllia, et septingénti trigínta.
26	8	Fílius Phallu, Eliab:
26	9	hujus fílii, Námuel et Dathan et Abiron: isti sunt Dathan et Abiron príncipes pópuli, qui surrexérunt contra Móysen et Aaron in seditióne Core, quando advérsus Dóminum rebellavérunt:
26	10	et apériens terra os suum devorávit Core, moriéntibus plúrimis, quando combússit ignis ducéntos quinquagínta viros. Et factum est grande miráculum,
26	11	ut, Core pereúnte, fílii illíus non perírent.
26	12	Fílii Símeon per cognatiónes suas: Námuel, ab hoc família Namuelitárum: Jamin, ab hoc família Jaminitárum: Jachin, ab hoc família Jachinitárum:
26	13	Zare, ab hoc família Zareitárum: Saul, ab hoc família Saulitárum.
26	14	Hæ sunt famíliæ de stirpe Símeon, quarum omnis númerus fuit vigínti duo míllia ducénti.
26	15	Fílii Gad per cognatiónes suas: Sephon, ab hoc família Sephonitárum: Aggi, ab hoc família Aggitárum: Suni, ab hoc família Sunitárum:
26	16	Ozni, ab hoc família Oznitárum: Her, ab hoc família Heritárum:
26	17	Arod, ab hoc família Aroditárum: Ariel, ab hoc família Arielitárum.
26	18	Istæ sunt famíliæ Gad, quarum omnis númerus fuit quadragínta míllia quingénti.
26	19	Fílii Juda, Her, et Onan, qui ambo mórtui sunt in terra Chánaan.
26	20	Fuerúntque fílii Juda per cognatiónes suas: Sela, a quo família Selaitárum: Phares, a quo família Pharesitárum: Zare, a quo família Zareitárum.
26	21	Porro fílii Phares: Hesron, a quo família Hesronitárum: et Hamul, a quo família Hamulitárum.
26	22	Istæ sunt famíliæ Juda, quarum omnis númerus fuit septuagínta sex míllia quingénti.
26	23	Fílii Issachar per cognatiónes suas: Thola, a quo família Tholaitárum: Phua, a quo família Phuaitárum:
26	24	Jasub, a quo família Jasubitárum: Semran, a quo família Semranitárum.
26	25	Hæ sunt cognatiónes Issachar, quarum númerus fuit sexagínta quátuor míllia trecénti.
26	26	Fílii Zábulon per cognatiónes suas: Sared, a quo família Sareditárum: Elon, a quo família Elonitárum: Jalel, a quo família Jalelitárum.
26	27	Hæ sunt cognatiónes Zábulon, quarum númerus fuit sexagínta míllia quingénti.
26	28	Fílii Joseph per cognatiónes suas, Manásse et Ephraim.
26	29	De Manásse ortus est Machir, a quo família Machiritárum. Machir génuit Gálaad, a quo família Galaaditárum.
26	30	Gálaad hábuit fílios: Jezer, a quo família Jezeritárum: et Helec, a quo família Helecitárum:
26	31	et Asriel, a quo família Asrielitárum: et Sechem, a quo família Sechemitárum:
26	32	et Semída, a quo família Semidaitárum: et Hepher, a quo família Hepheritárum.
26	33	Fuit autem Hepher pater Sálphaad, qui fílios non habébat, sed tantum fílias, quarum ista sunt nómina: Máala, et Noa, et Hegla, et Melcha, et Thersa.
26	34	Hæ sunt famíliæ Manásse, et númerus eárum quinquagínta duo míllia septingénti.
26	35	Fílii autem Ephraim per cognatiónes suas fuérunt hi: Súthala, a quo família Suthalaitárum: Becher, a quo família Becheritárum: Thehen, a quo família Thehenitárum.
26	36	Porro fílius Súthala fuit Heran, a quo família Heranitárum.
26	37	Hæ sunt cognatiónes filiórum Ephraim, quarum númerus fuit trigínta duo míllia quingénti.
26	38	Isti sunt fílii Joseph per famílias suas. Fílii Bénjamin in cognatiónibus suis: Bela, a quo família Belaitárum: Asbel, a quo família Asbelitárum: Ahiram, a quo família Ahiramitárum:
26	39	Supham, a quo família Suphamitárum: Hupham, a quo família Huphamitárum.
26	40	Fílii Bela: Hered, et Nóeman. De Hered, família Hereditárum: de Nóeman, família Noëmanitárum.
26	41	Hi sunt fílii Bénjamin per cognatiónes suas, quorum númerus fuit quadragínta quinque míllia sexcénti.
26	42	Fílii Dan per cognatiónes suas: Suham, a quo família Suhamitárum. Hæ sunt cognatiónes Dan per famílias suas.
26	43	Omnes fuére Suhamítæ, quorum númerus erat sexagínta quátuor míllia quadringénti.
26	44	Fílii Aser per cognatiónes suas: Jemna, a quo família Jemnaitárum: Jéssui, a quo família Jessuitárum: Brie, a quo família Brieitárum.
26	45	Fílii Brie: Heber, a quo família Heberitárum: et Mélchiel, a quo família Melchielitárum.
26	46	Nomen autem fíliæ Aser fuit Sara.
26	47	Hæ cognatiónes filiórum Aser, et númerus eórum quinquagínta tria míllia quadringénti.
26	48	Fílii Néphthali per cognatiónes suas: Jésiel, a quo família Jesielitárum: Guni, a quo família Gunitárum:
26	49	Jeser, a quo família Jeseritárum: Sellem, a quo família Sellemitárum.
26	50	Hæ sunt cognatiónes filiórum Néphthali per famílias suas: quorum númerus quadragínta quinque míllia quadringénti.
26	51	Ista est summa filiórum Israël, qui recensíti sunt, sexcénta míllia, et mille septingénti trigínta.
26	52	Locutúsque est Dóminus ad Móysen, dicens:
26	53	Istis dividétur terra juxta númerum vocabulórum in possessiónes suas.
26	54	Plúribus majórem partem dabis, et paucióribus minórem: síngulis, sicut nunc recensíti sunt, tradétur posséssio:
26	55	ita dumtáxat ut sors terram tríbubus dívidat et famíliis.
26	56	Quidquid sorte contígerit, hoc vel plures accípiant, vel paucióres.
26	57	Hic quoque est númerus filiórum Levi per famílias suas: Gerson, a quo família Gersonitárum: Caath, a quo família Caathitárum: Merári, a quo família Meraritárum.
26	58	Hæ sunt famíliæ Levi: Família Lobni, família Hebróni, família Móholi, família Musi, família Core. At vero Caath génuit Amram:
26	59	qui hábuit uxórem Jóchabed fíliam Levi, quæ nata est ei in Ægýpto. Hæc génuit Amram viro suo fílios, Aaron et Móysen, et Maríam sorórem eórum.
26	60	De Aaron orti sunt Nadab et Abiu, et Eleázar et Ithamar:
26	61	quorum Nadab et Abiu mórtui sunt, cum obtulíssent ignem aliénum coram Dómino.
26	62	Fuerúntque omnes, qui numeráti sunt, vigínti tria míllia géneris masculíni ab uno mense et supra: quia non sunt recensíti inter fílios Israël, nec eis cum céteris data posséssio est.
26	63	Hic est númerus filiórum Israël, qui descrípti sunt a Móyse et Eleázaro sacerdóte, in campéstribus Moab supra Jordánem contra Jéricho:
26	64	inter quos, nullus fuit eórum, qui ante numeráti sunt a Móyse et Aaron in desérto Sínai.
26	65	Prædíxerat enim Dóminus, quod omnes moreréntur in solitúdine. Nullúsque remánsit ex eis, nisi Caleb fílius Jéphone, et Jósue fílius Nun.
27	1	Accessérunt autem fíliæ Sálphaad, fílii Hepher, fílii Gálaad, fílii Machir, fílii Manásse, qui fuit fílius Joseph: quarum sunt nómina, Máala, et Noa, et Hegla, et Melcha, et Thersa.
27	2	Steterúntque coram Móyse et Eleázaro sacerdóte et cunctis princípibus pópuli ad óstium tabernáculi fœ́deris, atque dixérunt:
27	3	Pater noster mórtuus est in desérto, nec fuit in seditióne, quæ concitáta est contra Dóminum sub Core, sed in peccáto suo mórtuus est: hic non hábuit mares fílios. Cur tóllitur nomen illíus de família sua, quia non hábuit fílium? Date nobis possessiónem inter cognátos patris nostri.
27	4	Retulítque Móyses causam eárum ad judícium Dómini.
27	5	Qui dixit ad eum:
27	6	Justam rem póstulant fíliæ Sálphaad: da eis possessiónem inter cognátos patris sui, et ei in hereditátem succédant.
27	7	Ad fílios autem Israël loquéris hæc:
27	8	Homo cum mórtuus fúerit absque fílio, ad fíliam ejus transíbit heréditas.
27	9	Si fíliam non habúerit, habébit successóres fratres suos.
27	10	Quod si et fratres non fúerint, dábitis hereditátem frátribus patris ejus.
27	11	Sin autem nec pátruos habúerit, dábitur heréditas his, qui ei próximi sunt. Erítque hoc fíliis Israël sanctum lege perpétua, sicut præcépit Dóminus Móysi.
27	12	Dixit quoque Dóminus ad Móysen: Ascénde in montem istum Abarim, et contempláre inde terram, quam datúrus sum fíliis Israël.
27	13	Cumque víderis eam, ibis et tu ad pópulum tuum, sicut ivit frater tuus Aaron:
27	14	quia offendístis me in desérto Sin in contradictióne multitúdinis, nec sanctificáre me voluístis coram ea super aquas: hæ sunt aquæ contradictiónis in Cades desérti Sin.
27	15	Cui respóndit Móyses:
27	16	Provídeat Dóminus Deus spirítuum omnis carnis, hóminem, qui sit super multitúdinem hanc:
27	17	et possit exíre et intráre ante eos, et edúcere eos vel introdúcere: ne sit pópulus Dómini sicut oves absque pastóre.
27	18	Dixítque Dóminus ad eum: Tolle Jósue fílium Nun, virum in quo est Spíritus, et pone manum tuam super eum.
27	19	Qui stabit coram Eleázaro sacerdóte et omni multitúdine:
27	20	et dabis ei præcépta cunctis vidéntibus, et partem glóriæ tuæ, ut áudiat eum omnis synagóga filiórum Israël.
27	21	Pro hoc, si quid agéndum erit, Eleázar sacérdos cónsulet Dóminum. Ad verbum ejus egrediétur et ingrediétur ipse, et omnes fílii Israël cum eo, et cétera multitúdo.
27	22	Fecit Móyses ut præcéperat Dóminus: cumque tulísset Jósue, státuit eum coram Eleázaro sacerdóte et omni frequéntia pópuli.
27	23	Et impósitis cápiti ejus mánibus, cuncta replicávit quæ mandáverat Dóminus.
28	1	Dixit quoque Dóminus ad Móysen:
28	2	Prǽcipe fíliis Israël, et dices ad eos: Oblatiónem meam et panes, et incénsum odóris suavíssimi offérte per témpora sua.
28	3	Hæc sunt sacrifícia quæ offérre debétis: agnos annículos immaculátos duos quotídie in holocáustum sempitérnum:
28	4	unum offerétis mane, et álterum ad vésperum:
28	5	décimam partem ephi símilæ, quæ conspérsa sit óleo puríssimo, et hábeat quartam partem hin.
28	6	Holocáustum juge est quod obtulístis in monte Sínai in odórem suavíssimum incénsi Dómini.
28	7	Et libábitis vini quartam partem hin per agnos síngulos in sanctuário Dómini.
28	8	Alterúmque agnum simíliter offerétis ad vésperam juxta omnem ritum sacrifícii matutíni, et libamentórum ejus, oblatiónem suavíssimi odóris Dómino.
28	9	Die autem sábbati offerétis duos agnos annículos immaculátos, et duas décimas símilæ óleo conspérsæ in sacrifício, et liba
28	10	quæ rite fundúntur per síngula sábbata in holocáustum sempitérnum.
28	11	In caléndis autem offerétis holocáustum Dómino, vítulos de arménto duos, aríetem unum, agnos annículos septem immaculátos,
28	12	et tres décimas símilæ óleo conspérsæ in sacrifício per síngulos vítulos: et duas décimas símilæ óleo conspérsæ per síngulos aríetes:
28	13	et décimam décimæ símilæ ex óleo in sacrifício per agnos síngulos: holocáustum suavíssimi odóris atque incénsi est Dómino.
28	14	Libaménta autem vini, quæ per síngulas fundénda sunt víctimas, ista erunt: média pars hin per síngulos vítulos, tértia per aríetem, quarta per agnum. Hoc erit holocáustum per omnes menses, qui sibi anno verténte succédunt.
28	15	Hircus quoque offerétur Dómino pro peccátis in holocáustum sempitérnum cum libaméntis suis.
28	16	Mense autem primo, quartadécima die mensis, Phase Dómini erit,
28	17	et quintadécima die solémnitas: septem diébus vescéntur ázymis.
28	18	Quarum dies prima venerábilis et sancta erit: omne opus servíle non faciétis in ea.
28	19	Offeretísque incénsum holocáustum Dómino, vítulos de arménto duos, aríetem unum, agnos annículos immaculátos septem:
28	20	et sacrifícia singulórum ex símila quæ conspérsa sit óleo, tres décimas per síngulos vítulos, et duas décimas per aríetem,
28	21	et décimam décimæ per agnos síngulos, id est, per septem agnos.
28	22	Et hircum pro peccáto unum, ut expiétur pro vobis,
28	23	præter holocáustum matutínum, quod semper offerétis.
28	24	Ita faciétis per síngulos dies septem diérum in fómitem ignis, et in odórem suavíssimum Dómino, qui surget de holocáusto, et de libatiónibus singulórum.
28	25	Dies quoque séptimus celebérrimus et sanctus erit vobis: omne opus servíle non faciétis in eo.
28	26	Dies étiam primitivórum, quando offerétis novas fruges Dómino, explétis hebdomádibus, venerábilis et sancta erit: omne opus servíle non faciétis in ea.
28	27	Offeretísque holocáustum in odórem suavíssimum Dómino, vítulos de arménto duos, aríetem unum, et agnos annículos immaculátos septem:
28	28	atque in sacrifíciis eórum, símilæ óleo conspérsæ tres décimas per síngulos vítulos, per aríetes duas,
28	29	per agnos décimam décimæ, qui simul sunt agni septem: hircum quoque
28	30	qui mactátur pro expiatióne: præter holocáustum sempitérnum et liba ejus.
28	31	Immaculáta offerétis ómnia cum libatiónibus suis.
29	1	Mensis étiam séptimi prima dies venerábilis et sancta erit vobis. Omne opus servíle non faciétis in ea, quia dies clangóris est et tubárum.
29	2	Offeretísque holocáustum in odórem suavíssimum Dómino, vítulum de arménto unum, aríetem unum, et agnos annículos immaculátos septem:
29	3	et in sacrifíciis eórum, símilæ óleo conspérsæ tres décimas per síngulos vítulos, duas décimas per aríetem,
29	4	unam décimam per agnum, qui simul sunt agni septem:
29	5	et hircum pro peccáto, qui offértur in expiatiónem pópuli,
29	6	præter holocáustum calendárum cum sacrifíciis suis, et holocáustum sempitérnum cum libatiónibus sólitis: eísdem cæremóniis offerétis in odórem suavíssimum incénsum Dómino.
29	7	Décima quoque dies mensis hujus séptimi erit vobis sancta atque venerábilis, et affligétis ánimas vestras: omne opus servíle non faciétis in ea.
29	8	Offeretísque holocáustum Dómino in odórem suavíssimum, vítulum de arménto unum, aríetem unum, agnos annículos immaculátos septem:
29	9	et in sacrifíciis eórum símilæ óleo conspérsæ tres décimas per síngulos vítulos, duas décimas per aríetem,
29	10	décimam décimæ per agnos síngulos, qui sunt simul agni septem:
29	11	et hircum pro peccáto, absque his quæ offérri pro delícto solent in expiatiónem, et holocáustum sempitérnum, cum sacrifício et libamínibus eórum.
29	12	Quintadécima vero die mensis séptimi, quæ vobis sancta erit atque venerábilis, omne opus servíle non faciétis in ea, sed celebrábitis solemnitátem Dómino septem diébus.
29	13	Offeretísque holocáustum in odórem suavíssimum Dómino, vítulos de arménto trédecim, aríetes duos, agnos annículos immaculátos quatuórdecim:
29	14	et in libaméntis eórum, símilæ óleo conspérsæ tres décimas per vítulos síngulos, qui sunt simul vítuli trédecim: et duas décimas aríeti uno, id est, simul ariétibus duóbus,
29	15	et décimam décimæ agnis síngulis, qui sunt simul agni quatuórdecim:
29	16	et hircum pro peccáto, absque holocáusto sempitérno, et sacrifício, et libámine ejus.
29	17	In die áltero offerétis vítulos de arménto duódecim, aríetes duos, agnos annículos immaculátos quatuórdecim:
29	18	sacrificiáque et libámina singulórum per vítulos et aríetes et agnos rite celebrábitis:
29	19	et hircum pro peccáto, absque holocáusto sempitérno, sacrificióque et libámine ejus.
29	20	Die tértio offerétis vítulos úndecim, aríetes duos, agnos annículos immaculátos quatuórdecim:
29	21	sacrificiáque et libámina singulórum per vítulos et aríetes et agnos rite celebrábitis:
29	22	et hircum pro peccáto, absque holocáusto sempitérno, sacrificióque et libámine ejus.
29	23	Die quarto offerétis vítulos decem, aríetes duos, agnos annículos immaculátos quatuórdecim:
29	24	sacrificiáque et libámina singulórum per vítulos et aríetes et agnos rite celebrábitis:
29	25	et hircum pro peccáto, absque holocáusto sempitérno, sacrificióque ejus et libámine.
29	26	Die quinto offerétis vítulos novem, aríetes duos, agnos annículos immaculátos quatuórdecim:
29	27	sacrificiáque et libámina singulórum per vítulos et aríetes et agnos rite celebrábitis:
29	28	et hircum pro peccáto, absque holocáusto sempitérno, sacrificióque ejus et libámine.
29	29	Die sexto offerétis vítulos octo, aríetes duos, agnos annículos immaculátos quatuórdecim:
29	30	sacrificiáque et libámina singulórum per vítulos et aríetes et agnos rite celebrábitis:
29	31	et hircum pro peccáto, absque holocáusto sempitérno, sacrificióque ejus et libámine.
29	32	Die séptimo offerétis vítulos septem, et aríetes duos, agnos annículos immaculátos quatuórdecim:
29	33	sacrificiáque et libámina singulórum per vítulos et aríetes et agnos rite celebrábitis:
29	34	et hircum pro peccáto, absque holocáusto sempitérno, sacrificióque ejus et libámine.
29	35	Die octávo, qui est celebérrimus, omne opus servíle non faciétis,
29	36	offeréntes holocáustum in odórem suavíssimum Dómino, vítulum unum, aríetem unum, agnos annículos immaculátos septem:
29	37	sacrificiáque et libámina singulórum per vítulos et aríetes et agnos rite celebrábitis:
29	38	et hircum pro peccáto, absque holocáusto sempitérno, sacrificióque ejus et libámine.
29	39	Hæc offerétis Dómino in solemnitátibus vestris: præter vota et oblatiónes spontáneas in holocáusto, in sacrifício, in libámine, et in hóstiis pacíficis.
30	1	Narravítque Móyses fíliis Israël ómnia quæ ei Dóminus imperárat:
30	2	et locútus est ad príncipes tríbuum filiórum Israël: Iste est sermo quem præcépit Dóminus:
30	3	Si quis virórum votum Dómino vóverit, aut se constrínxerit juraménto: non fáciet írritum verbum suum, sed omne quod promísit, implébit.
30	4	Múlier si quíppiam vóverit, et se constrínxerit juraménto, quæ est in domo patris sui, et in ætáte adhuc puellári: si cognóverit pater votum quod pollícita est, et juraméntum quo obligávit ánimam suam, et tacúerit, voti rea erit:
30	5	quidquid pollícita est et jurávit, ópere complébit.
30	6	Sin autem statim ut audíerit, contradíxerit pater: et vota et juraménta ejus írrita erunt, nec obnóxia tenébitur sponsióni, eo quod contradíxerit pater.
30	7	Si marítum habúerit, et vóverit áliquid, et semel de ore ejus verbum egrédiens ánimam ejus obligáverit juraménto:
30	8	quo die audíerit vir, et non contradíxerit, voti rea erit, reddétque quodcúmque promíserat.
30	9	Sin autem áudiens statim contradíxerit, et írritas fécerit pollicitatiónes ejus, verbáque quibus obstrínxerat ánimam suam: propítius erit ei Dóminus.
30	10	Vídua et repudiáta quidquid vóverint, reddent.
30	11	Uxor in domo viri cum se voto constrínxerit et juraménto,
30	12	si audíerit vir, et tacúerit, nec contradíxerit sponsióni, reddet quodcúmque promíserat.
30	13	Sin autem extémplo contradíxerit, non tenébitur promissiónis rea: quia marítus contradíxit, et Dóminus ei propítius erit.
30	14	Si vóverit, et juraménto se constrínxerit, ut per jejúnium, vel ceterárum rerum abstinéntiam afflígat ánimam suam, in arbítrio viri erit ut fáciat, sive non fáciat.
30	15	Quod si áudiens vir tacúerit, et in álteram diem distúlerit senténtiam, quidquid vóverat atque promíserat, reddet: quia statim ut audívit, tácuit.
30	16	Sin autem contradíxerit postquam rescívit, portábit ipse iniquitátem ejus.
30	17	Istæ sunt leges, quas constítuit Dóminus Móysi inter virum et uxórem, inter patrem et fíliam, quæ in puellári adhuc ætáte est, vel quæ manet in paréntis domo.
31	1	Locutúsque est Dóminus ad Móysen, dicens:
31	2	Ulcíscere prius fílios Israël de Madianítis, et sic colligéris ad pópulum tuum.
31	3	Statímque Móyses: Armáte, inquit, ex vobis viros ad pugnam, qui possint ultiónem Dómini expétere de Madianítis.
31	4	Mille viri de síngulis tríbubus eligántur ex Israël qui mittántur ad bellum.
31	5	Dederúntque millénos de síngulis tríbubus, id est, duódecim míllia expeditórum ad pugnam:
31	6	quos misit Móyses cum Phínees fílio Eleázari sacerdótis, vasa quoque sancta, et tubas ad clangéndum trádidit ei.
31	7	Cumque pugnássent contra Madianítas atque vicíssent, omnes mares occidérunt,
31	8	et reges eórum Evi, et Recem, et Sur, et Hur, et Rebe, quinque príncipes gentis: Bálaam quoque fílium Beor interfecérunt gládio.
31	9	Ceperúntque mulíeres eórum, et párvulos, omniáque pécora, et cunctam supelléctilem: quidquid habére potúerant depopuláti sunt:
31	10	tam urbes quam vículos et castélla flamma consúmpsit.
31	11	Et tulérunt prædam, et univérsa quæ céperant tam ex homínibus quam ex juméntis,
31	12	et adduxérunt ad Móysen, et Eleázarum sacerdótem, et ad omnem multitúdinem filiórum Israël: réliqua autem utensília portavérunt ad castra in campéstribus Moab juxta Jordánem contra Jéricho.
31	13	Egréssi sunt autem Móyses et Eleázar sacérdos, et omnes príncipes synagógæ, in occúrsum eórum extra castra.
31	14	Iratúsque Móyses princípibus exércitus, tribúnis, et centuriónibus qui vénerant de bello,
31	15	ait: Cur féminas reservástis?
31	16	Nonne istæ sunt, quæ decepérunt fílios Israël ad suggestiónem Bálaam, et prævaricári vos fecérunt in Dómino super peccáto Phogor, unde et percússus est pópulus?
31	17	Ergo cunctos interfícite quidquid est géneris masculíni, étiam in párvulis: et mulíeres, quæ novérunt viros in cóitu, juguláte:
31	18	puéllas autem et omnes féminas vírgines reserváte vobis:
31	19	et manéte extra castra septem diébus. Qui occíderit hóminem, vel occísum tetígerit, lustrábitur die tértio et séptimo.
31	20	Et de omni præda, sive vestiméntum fúerit, sive vas, et áliquid in utensília præparátum, de caprárum péllibus, et pilis, et ligno, expiábitur.
31	21	Eleázar quoque sacérdos ad viros exércitus, qui pugnavérunt, sic locútus est: Hoc est præcéptum legis, quod mandávit Dóminus Móysi:
31	22	aurum, et argéntum, et æs, et ferrum, et plumbum, et stannum,
31	23	et omne, quod potest transíre per flammas, igne purgábitur: quidquid autem ignem non potest sustinére, aqua expiatiónis sanctificábitur:
31	24	et lavábitis vestiménta vestra die séptimo, et purificáti póstea castra intrábitis.
31	25	Dixit quoque Dóminus ad Móysen:
31	26	Tóllite summam eórum quæ capta sunt, ab hómine usque ad pecus, tu et Eleázar sacérdos et príncipes vulgi:
31	27	dividésque ex æquo prædam inter eos, qui pugnavérunt, egressíque sunt ad bellum, et inter omnem réliquam multitúdinem.
31	28	Et separábis partem Dómino ab his, qui pugnavérunt et fuérunt in bello, unam ánimam de quingéntis, tam ex homínibus quam ex bobus et ásinis et óvibus,
31	29	et dabis eam Eleázaro sacerdóti, quia primítiæ Dómini sunt.
31	30	Ex média quoque parte filiórum Israël accípies quinquagésimum caput hóminum, et boum, et asinórum, et óvium, cunctórum animántium, et dabis ea Levítis, qui éxcubant in custódiis tabernáculi Dómini.
31	31	Fecerúntque Móyses et Eleázar sicut præcéperat Dóminus.
31	32	Fuit autem præda, quam exércitus céperat, óvium sexcénta septuagínta quinque míllia,
31	33	boum septuagínta duo míllia,
31	34	asinórum sexagínta míllia et mille:
31	35	ánimæ hóminum sexus femínei, quæ non cognóverant viros, trigínta duo míllia.
31	36	Datáque est média pars his, qui in prœ́lio fúerant, óvium trecénta trigínta septem míllia quingéntæ:
31	37	e quibus in partem Dómini supputátæ sunt oves sexcéntæ septuagínta quinque:
31	38	et de bobus trigínta sex míllibus, boves septuagínta et duo:
31	39	de ásinis trigínta míllibus quingéntis, ásini sexagínta unus:
31	40	de animábus hóminum sédecim míllibus, cessérunt in partem Dómini trigínta duæ ánimæ.
31	41	Tradidítque Móyses númerum primitiárum Dómini Eleázaro sacerdóti, sicut fúerat ei imperátum,
31	42	ex média parte filiórum Israël, quam separáverat his, qui in prœ́lio fúerant.
31	43	De média vero parte, quæ contígerat réliquæ multitúdini, id est, de óvibus trecéntis trigínta septem míllibus quingéntis,
31	44	et de bobus trigínta sex míllibus,
31	45	et de ásinis trigínta míllibus quingéntis,
31	46	et de homínibus sédecim míllibus,
31	47	tulit Móyses quinquagésimum caput, et dedit Levítis, qui excubábant in tabernáculo Dómini, sicut præcéperat Dóminus.
31	48	Cumque accessíssent príncipes exércitus ad Móysen, et tribúni, centurionésque, dixérunt:
31	49	Nos servi tui recensúimus númerum pugnatórum, quos habúimus sub manu nostra: et ne unus quidem défuit.
31	50	Ob hanc causam offérimus in donáriis Dómini sínguli quod in præda auri potúimus inveníre, periscélides et armíllas, ánnulos et dextrália, ac murǽnulas, ut deprecéris pro nobis Dóminum.
31	51	Susceperúntque Móyses, et Eleázar sacérdos omne aurum in divérsis speciébus,
31	52	pondo sédecim míllia septingéntos quinquagínta siclos, a tribúnis et centuriónibus.
31	53	Unusquísque enim quod in præda rapúerat, suum erat.
31	54	Et suscéptum intulérunt in tabernáculum testimónii, in moniméntum filiórum Israël coram Dómino.
32	1	Fílii autem Ruben et Gad habébant pécora multa, et erat illis in juméntis infiníta substántia. Cumque vidíssent Jazer et Gálaad aptas animálibus aléndis terras,
32	2	venérunt ad Móysen, et ad Eleázarum sacerdótem, et príncipes multitúdinis, atque dixérunt:
32	3	Ataroth, et Dibon, et Jazer, et Nemra, Hésebon, et Eleále, et Saban, et Nebo, et Beon,
32	4	terra, quam percússit Dóminus in conspéctu filiórum Israël, régio ubérrima est ad pastum animálium: et nos servi tui habémus juménta plúrima:
32	5	precamúrque si invénimus grátiam coram te, ut des nobis fámulis tuis eam in possessiónem, nec fácias nos transíre Jordánem.
32	6	Quibus respóndit Móyses: Numquid fratres vestri ibunt ad pugnam, et vos hic sedébitis?
32	7	Cur subvértitis mentes filiórum Israël, ne transíre áudeant in locum, quem eis datúrus est Dóminus?
32	8	Nonne ita egérunt patres vestri, quando misi de Cadesbárne ad explorándam terram?
32	9	Cumque veníssent usque ad Vallem botri, lustráta omni regióne, subvertérunt cor filiórum Israël, ut non intrárent fines, quos eis Dóminus dedit.
32	10	Qui irátus jurávit, dicens:
32	11	Si vidébunt hómines isti, qui ascendérunt ex Ægýpto a vigínti annis et supra, terram, quam sub juraménto pollícitus sum Abraham, Isaac, et Jacob: et noluérunt sequi me,
32	12	præter Caleb fílium Jéphone Cenezǽum, et Jósue fílium Nun: isti implevérunt voluntátem meam.
32	13	Iratúsque Dóminus advérsum Israël, circumdúxit eum per desértum quadragínta annis, donec consumerétur univérsa generátio, quæ fécerat malum in conspéctu ejus.
32	14	Et ecce, inquit, vos surrexístis pro pátribus vestris, increménta et alúmni hóminum peccatórum, ut augerétis furórem Dómini contra Israël.
32	15	Quod si noluéritis sequi eum, in solitúdine pópulum derelínquet, et vos causa éritis necis ómnium.
32	16	At illi prope accedéntes, dixérunt: Caulas óvium fabricábimus, et stábula jumentórum, párvulis quoque nostris urbes munítas:
32	17	nos autem ipsi armáti et accíncti pergémus ad prœ́lium ante fílios Israël, donec introducámus eos ad loca sua. Párvuli nostri, et quidquid habére póssumus, erunt in úrbibus murátis, propter habitatórum insídias.
32	18	Non revertémur in domos nostras, usque dum possídeant fílii Israël hereditátem suam:
32	19	nec quidquam quærémus trans Jordánem, quia jam habémus nostram possessiónem in orientáli ejus plaga.
32	20	Quibus Móyses ait: Si fácitis quod promíttitis, expedíti pérgite coram Dómino ad pugnam:
32	21	et omnis vir bellátor armátus Jordánem tránseat, donec subvértat Dóminus inimícos suos,
32	22	et subjiciátur ei omnis terra: tunc éritis inculpábiles apud Dóminum et apud Israël, et obtinébitis regiónes, quas vultis, coram Dómino.
32	23	Sin autem quod dícitis, non fecéritis, nulli dúbium est quin peccétis in Deum: et scitóte quóniam peccátum vestrum apprehéndet vos.
32	24	Ædificáte ergo urbes párvulis vestris, et caulas, et stábula óvibus ac juméntis: et quod pollíciti estis, impléte.
32	25	Dixerúntque fílii Gad et Ruben ad Móysen: Servi tui sumus: faciémus quod jubet dóminus noster.
32	26	Párvulos nostros, et mulíeres, et pécora, ac juménta relinquémus in úrbibus Gálaad:
32	27	nos autem fámuli tui omnes expedíti pergémus ad bellum, sicut tu dómine lóqueris.
32	28	Præcépit ergo Móyses Eleázaro sacerdóti, et Jósue fílio Nun, et princípibus familiárum per tribus Israël, et dixit ad eos:
32	29	Si transíerint fílii Gad, et fílii Ruben vobíscum Jordánem omnes armáti ad bellum coram Dómino, et vobis fúerit terra subjécta, date eis Gálaad in possessiónem.
32	30	Sin autem nolúerint transíre armáti vobíscum in terram Chánaan, inter vos habitándi accípiant loca.
32	31	Responderúntque fílii Gad, et fílii Ruben: Sicut locútus est Dóminus servis suis, ita faciémus:
32	32	ipsi armáti pergémus coram Dómino in terram Chánaan, et possessiónem jam suscepísse nos confitémur trans Jordánem.
32	33	Dedit ítaque Móyses fíliis Gad et Ruben, et dimídiæ tríbui Manásse fílii Joseph, regnum Sehon regis Amorrhǽi, et regnum Og regis Basan, et terram eórum cum úrbibus suis per circúitum.
32	34	Igitur exstruxérunt fílii Gad, Dibon, et Ataroth, et Aroër,
32	35	et Etroth, et Sophan, et Jazer, et Jégbaa,
32	36	et Bethnémra, et Bétharan, urbes munítas, et caulas pecóribus suis.
32	37	Fílii vero Ruben ædificavérunt Hésebon, et Eleále, et Cariáthaim,
32	38	et Nabo, et Baálmeon versis nomínibus, Sábama quoque: imponéntes vocábula úrbibus, quas exstrúxerant.
32	39	Porro fílii Machir fílii Manásse, perrexérunt in Gálaad, et vastavérunt eam interfécto Amorrhǽo habitatóre ejus.
32	40	Dedit ergo Móyses terram Gálaad Machir fílio Manásse, qui habitávit in ea.
32	41	Jair autem fílius Manásse ábiit, et occupávit vicos ejus, quos appellávit Havoth Jair, id est, Villas Jair.
32	42	Nobe quoque perréxit, et apprehéndit Chanath cum vículis suis: vocavítque eam ex nómine suo Nobe.
33	1	Hæ sunt mansiónes filiórum Israël, qui egréssi sunt de Ægýpto per turmas suas in manu Móysi et Aaron,
33	2	quas descrípsit Móyses juxta castrórum loca, quæ Dómini jussióne mutábant.
33	3	Profécti ígitur de Ramésse mense primo, quintadécima die mensis primi, áltera die Phase, fílii Israël in manu excélsa, vidéntibus cunctis Ægýptiis,
33	4	et sepeliéntibus primogénitos, quos percússerat Dóminus (nam et in diis eórum exercúerat ultiónem),
33	5	castrametáti sunt in Soccoth.
33	6	Et de Soccoth venérunt in Etham, quæ est in extrémis fínibus solitúdinis.
33	7	Inde egréssi venérunt contra Phiháhiroth, quæ réspicit Beélsephon, et castrametáti sunt ante Mágdalum.
33	8	Profectíque de Phiháhiroth, transiérunt per médium mare in solitúdinem: et ambulántes tribus diébus per desértum Etham, castrametáti sunt in Mara.
33	9	Profectíque de Mara, venérunt in Elim, ubi erant duódecim fontes aquárum, et palmæ septuagínta: ibíque castrametáti sunt.
33	10	Sed et inde egréssi, fixérunt tentória super mare Rubrum. Profectíque de mari Rubro,
33	11	castrametáti sunt in desérto Sin.
33	12	Unde egréssi, venérunt in Daphca.
33	13	Profectíque de Daphca, castrametáti sunt in Alus.
33	14	Egressíque de Alus, in Ráphidim fixére tentória, ubi pópulo défuit aqua ad bibéndum.
33	15	Profectíque de Ráphidim, castrametáti sunt in desérto Sínai.
33	16	Sed et de solitúdine Sínai egréssi, venérunt ad Sepúlcra concupiscéntiæ.
33	17	Profectíque de Sepúlcris concupiscéntiæ, castrametáti sunt in Háseroth.
33	18	Et de Háseroth venérunt in Rethma.
33	19	Profectíque de Rethma, castrametáti sunt in Remmómphares.
33	20	Unde egréssi venérunt in Lebna.
33	21	De Lebna castrametáti sunt in Ressa.
33	22	Egressíque de Ressa, venérunt in Ceélatha.
33	23	Unde profécti, castrametáti sunt in monte Sepher.
33	24	Egréssi de monte Sepher, venérunt in Haráda.
33	25	Inde proficiscéntes, castrametáti sunt in Máceloth.
33	26	Profectíque de Máceloth, venérunt in Thahath.
33	27	De Thahath, castrametáti sunt in Thare.
33	28	Unde egréssi, fixére tentória in Methca.
33	29	Et de Methca, castrametáti sunt in Hésmona.
33	30	Profectíque de Hésmona, venérunt in Móseroth.
33	31	Et de Móseroth, castrametáti sunt in Benejáacan.
33	32	Profectíque de Benejáacan, venérunt in montem Gadgad.
33	33	Unde profécti, castrametáti sunt in Jetébatha.
33	34	Et de Jetébatha venérunt in Hebróna.
33	35	Egressíque de Hebróna, castrametáti sunt in Asióngaber.
33	36	Inde profécti, venérunt in desértum Sin, hæc est Cades.
33	37	Egressíque de Cades, castrametáti sunt in monte Hor, in extrémis fínibus terræ Edom.
33	38	Ascendítque Aaron sacérdos in montem Hor jubénte Dómino: et ibi mórtuus est anno quadragésimo egressiónis filiórum Israël ex Ægýpto, mense quinto, prima die mensis,
33	39	cum esset annórum centum vigínti trium.
33	40	Audivítque Chananǽus rex Arad, qui habitábat ad merídiem, in terram Chánaan venísse fílios Israël.
33	41	Et profécti de monte Hor, castrametáti sunt in Salmóna.
33	42	Unde egréssi, venérunt in Phunon.
33	43	Profectíque de Phunon, castrametáti sunt in Oboth.
33	44	Et de Oboth venérunt in Jeábarim, quæ est in fínibus Moabitárum.
33	45	Profectíque de Jeábarim, fixére tentória in Dibóngad.
33	46	Unde egréssi, castrametáti sunt in Helmondebláthaim.
33	47	Egressíque de Helmondebláthaim, venérunt ad montes Abarim contra Nabo.
33	48	Profectíque de móntibus Abarim, transiérunt ad campéstria Moab, supra Jordánem contra Jéricho.
33	49	Ibíque castrametáti sunt de Béthsimoth usque ad Abélsatim in planióribus locis Moabitárum.
33	50	Ubi locútus est Dóminus ad Móysen:
33	51	Prǽcipe fíliis Israël, et dic ad eos: Quando transiéritis Jordánem, intrántes terram Chánaan,
33	52	dispérdite cunctos habitatóres terræ illíus: confríngite títulos, et státuas comminúite, atque ómnia excélsa vastáte,
33	53	mundántes terram, et habitántes in ea. Ego enim dedi vobis illam in possessiónem,
33	54	quam dividétis vobis sorte. Plúribus dábitis latiórem, et paucis angustiórem. Síngulis ut sors cecíderit, ita tribuétur heréditas. Per tribus et famílias posséssio dividétur.
33	55	Sin autem noluéritis interfícere habitatóres terræ: qui remánserint, erunt vobis quasi clavi in óculis, et lánceæ in latéribus, et adversabúntur vobis in terra habitatiónis vestræ:
33	56	et quidquid illis cogitáveram fácere, vobis fáciam.
34	1	Locutúsque est Dóminus ad Móysen, dicens:
34	2	Prǽcipe fíliis Israël, et dices ad eos: Cum ingréssi fuéritis terram Chánaan, et in possessiónem vobis sorte cecíderit, his fínibus terminábitur.
34	3	Pars meridiána incípiet a solitúdine Sin, quæ est juxta Edom: et habébit términos contra oriéntem mare salsíssimum.
34	4	Qui circuíbunt austrálem plagam per ascénsum Scorpiónis, ita ut tránseant in Senna, et pervéniant a merídie usque ad Cadesbárne, unde egrediéntur confínia ad villam nómine Adar, et tendent usque ad Asemóna.
34	5	Ibítque per gyrum términus ab Asemóna usque ad torréntem Ægýpti, et maris magni líttore finiétur.
34	6	Plaga autem occidentális a mari magno incípiet, et ipso fine claudétur.
34	7	Porro ad septentrionálem plagam a mari magno términi incípient, perveniéntes usque ad montem altíssimum,
34	8	a quo vénient in Emath usque ad términos Sedáda:
34	9	ibúntque confínia usque ad Zephróna, et villam Enan. Hi erunt términi in parte aquilónis.
34	10	Inde metabúntur fines contra orientálem plagam de villa Enan usque Sepháma,
34	11	et de Sepháma descéndent términi in Rebla contra fontem Daphnim: inde pervénient contra oriéntem ad mare Cénereth,
34	12	et tendent usque ad Jordánem, et ad últimum salsíssimo claudéntur mari. Hanc habébitis terram per fines suos in circúitu.
34	13	Præcepítque Móyses fíliis Israël, dicens: Hæc erit terra, quam possidébitis sorte, et quam jussit Dóminus dari novem tríbubus, et dimídiæ tríbui.
34	14	Tribus enim filiórum Ruben per famílias suas, et tribus filiórum Gad juxta cognatiónum númerum, média quoque tribus Manásse,
34	15	id est, duæ semis tribus, accepérunt partem suam trans Jordánem contra Jéricho ad orientálem plagam.
34	16	Et ait Dóminus ad Móysen:
34	17	Hæc sunt nómina virórum, qui terram vobis dívident, Eleázar sacérdos, et Jósue fílius Nun,
34	18	et sínguli príncipes de tríbubus síngulis,
34	19	quorum ista sunt vocábula: De tribu Juda, Caleb fílius Jéphone.
34	20	De tribu Símeon, Sámuel fílius Ammiud.
34	21	De tribu Bénjamin, Elídad fílius Cháselon.
34	22	De tribu filiórum Dan, Bocci fílius Jogli.
34	23	Filiórum Joseph de tribu Manásse, Hánniel fílius Ephod.
34	24	De tribu Ephraim, Cámuel fílius Sephthan.
34	25	De tribu Zábulon, Elísaphan fílius Pharnach.
34	26	De tribu Issachar, dux Pháltiel fílius Ozan.
34	27	De tribu Aser, Ahiud fílius Salómi.
34	28	De tribu Néphthali, Phédaël fílius Ammiud.
34	29	Hi sunt, quibus præcépit Dóminus ut divíderent fíliis Israël terram Chánaan.
35	1	Hæc quoque locútus est Dóminus ad Móysen in campéstribus Moab supra Jordánem, contra Jéricho:
35	2	Prǽcipe fíliis Israël ut dent Levítis de possessiónibus suis
35	3	urbes ad habitándum, et suburbána eárum per circúitum: ut ipsi in óppidis máneant, et suburbána sint pecóribus ac juméntis:
35	4	quæ a muris civitátum forínsecus, per circúitum, mille pássuum spátio tendéntur.
35	5	Contra oriéntem duo míllia erunt cúbiti, et contra merídiem simíliter erunt duo míllia: ad mare quoque, quod réspicit ad occidéntem, éadem mensúra erit, et septentrionális plaga æquáli término finiétur, erúntque urbes in médio, et foris suburbána.
35	6	De ipsis autem óppidis, quæ Levítis dábitis, sex erunt in fugitivórum auxília separáta, ut fúgiat ad ea qui fúderit sánguinem: et excéptis his, ália quadragínta duo óppida,
35	7	id est, simul quadragínta octo cum suburbánis suis.
35	8	Ipsǽque urbes, quæ dabúntur de possessiónibus filiórum Israël, ab his qui plus habent, plures auferéntur: et qui minus, paucióres: sínguli juxta mensúram hereditátis suæ dabunt óppida Levítis.
35	9	Ait Dóminus ad Móysen:
35	10	Lóquere fíliis Israël, et dices ad eos: Quando transgréssi fuéritis Jordánem in terram Chánaan,
35	11	decérnite quæ urbes esse débeant in præsídia fugitivórum, qui noléntes sánguinem fúderint:
35	12	in quibus cum fúerit prófugus, cognátus occísi non póterit eum occídere, donec stet in conspéctu multitúdinis, et causa illíus judicétur.
35	13	De ipsis autem úrbibus, quæ ad fugitivórum subsídia separántur,
35	14	tres erunt trans Jordánem, et tres in terra Chánaan,
35	15	tam fíliis Israël quam ádvenis atque peregrínis, ut confúgiat ad eas qui nolens sánguinem fúderit.
35	16	Si quis ferro percússerit, et mórtuus fúerit qui percússus est, reus erit homicídii, et ipse moriétur.
35	17	Si lápidem jécerit, et ictus occubúerit, simíliter puniétur.
35	18	Si ligno percússus interíerit, percussóris sánguine vindicábitur.
35	19	Propínquus occísi, homicídam interfíciet: statim ut apprehénderit eum, interfíciet.
35	20	Si per ódium quis hóminem impúlerit, vel jécerit quíppiam in eum per insídias:
35	21	aut cum esset inimícus, manu percússerit, et ille mórtuus fúerit: percússor homicídii reus erit: cognátus occísi statim ut invénerit eum, jugulábit.
35	22	Quod si fortúitu, et absque ódio,
35	23	et inimicítiis quidquam horum fécerit,
35	24	et hoc audiénte pópulo fúerit comprobátum, atque inter percussórem et propínquum sánguinis quǽstio ventiláta:
35	25	liberábitur ínnocens de ultóris manu, et reducétur per senténtiam in urbem, ad quam confúgerat, manebítque ibi, donec sacérdos magnus, qui óleo sancto unctus est, moriátur.
35	26	Si interféctor extra fines úrbium, quæ exsúlibus deputátæ sunt,
35	27	fúerit invéntus, et percússus ab eo qui ultor est sánguinis: absque noxa erit qui eum occíderit.
35	28	Debúerat enim prófugus usque ad mortem pontíficis in urbe residére: postquam autem ille obíerit, homicída revertétur in terram suam.
35	29	Hæc sempitérna erunt, et legítima in cunctis habitatiónibus vestris.
35	30	Homicída sub téstibus puniétur: ad uníus testimónium nullus condemnábitur.
35	31	Non accipiétis prétium ab eo, qui reus est sánguinis, statim et ipse moriétur.
35	32	Exsules et prófugi ante mortem pontíficis nullo modo in urbes suas revérti póterunt:
35	33	ne polluátis terram habitatiónis vestræ, quæ insóntium cruóre maculátur: nec áliter expiári potest, nisi per ejus sánguinem, qui altérius sánguinem fúderit.
35	34	Atque ita emundábitur vestra posséssio me commoránte vobíscum: ego enim sum Dóminus qui hábito inter fílios Israël.
36	1	Accessérunt autem et príncipes familiárum Gálaad fílii Machir fílii Manásse, de stirpe filiórum Joseph: locutíque sunt Móysi coram princípibus Israël, atque dixérunt:
36	2	Tibi dómino nostro præcépit Dóminus ut terram sorte divíderes fíliis Israël, et ut filiábus Sálphaad fratris nostri dares possessiónem débitam patri:
36	3	quas si altérius tribus hómines uxóres accéperint, sequétur posséssio sua, et transláta ad áliam tribum, de nostra hereditáte minuétur.
36	4	Atque ita fiet, ut cum jubilǽus, id est, quinquagésimus annus remissiónis advénerit, confundátur sórtium distribútio, et aliórum posséssio ad álios tránseat.
36	5	Respóndit Móyses fíliis Israël, et Dómino præcipiénte ait: Recte tribus filiórum Joseph locúta est.
36	6	Et hæc lex super filiábus Sálphaad a Dómino promulgáta est: nubant quibus volunt, tantum ut suæ tribus homínibus:
36	7	ne commisceátur posséssio filiórum Israël de tribu in tribum. Omnes enim viri ducent uxóres de tribu et cognatióne sua:
36	8	et cunctæ féminæ de eádem tribu marítos accípient: ut heréditas permáneat in famíliis,
36	9	nec sibi misceántur tribus, sed ita máneant
36	10	ut a Dómino separátæ sunt. Fecerúntque fíliæ Sálphaad ut fúerat imperátum:
36	11	et nupsérunt Máala, et Thersa, et Hegla, et Melcha, et Noa fíliis pátrui sui
36	12	de família Manásse, qui fuit fílius Joseph: et posséssio, quæ illis fúerat attribúta, mansit in tribu et família patris eárum.
36	13	Hæc sunt mandáta atque judícia, quæ mandávit Dóminus per manum Móysi ad fílios Israël, in campéstribus Moab supra Jordánem contra Jéricho.
