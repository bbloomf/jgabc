1	1	Paulus Apóstolus non ab homínibus, neque per hóminem, sed per Jesum Christum, et Deum Patrem, qui suscitávit eum a mórtuis:
1	2	et qui mecum sunt omnes fratres, ecclésiis Galátiæ.
1	3	Grátia vobis, et pax a Deo Patre, et Dómino nostro Jesu Christo,
1	4	qui dedit semetípsum pro peccátis nostris, ut eríperet nos de præsénti sǽculo nequam, secúndum voluntátem Dei et Patris nostri,
1	5	cui est glória in sǽcula sæculórum. Amen.
1	6	Miror quod sic tam cito transferímini ab eo, qui vos vocávit in grátiam Christi in áliud Evangélium:
1	7	quod non est áliud, nisi sunt áliqui qui vos contúrbant, et volunt convértere Evangélium Christi.
1	8	Sed licet nos, aut ángelus de cælo evangelízet vobis prætérquam quod evangelizávimus vobis, anáthema sit.
1	9	Sicut prædíximus, et nunc íterum dico: si quis vobis evangelizáverit præter id, quod accepístis, anáthema sit.
1	10	Modo enim homínibus suádeo, an Deo? An quæro homínibus placére? Si adhuc homínibus placérem, Christi servus non essem.
1	11	Notum enim vobis fácio, fratres, Evangélium, quod evangelizátum est a me, quia non est secúndum hóminem:
1	12	neque enim ego ab hómine accépi illud, neque dídici, sed per revelatiónem Jesu Christi.
1	13	Audístis enim conversatiónem meam aliquándo in Judaísmo: quóniam supra modum persequébar Ecclésiam Dei, et expugnábam illam,
1	14	et proficiébam in Judaísmo supra multos coætáneos meos in génere meo, abundántius æmulátor exsístens paternárum meárum traditiónum.
1	15	Cum autem plácuit ei, qui me segregávit ex útero matris meæ, et vocávit per grátiam suam,
1	16	ut reveláret Fílium suum in me, ut evangelizárem illum in géntibus: contínuo non acquiévi carni et sánguini,
1	17	neque veni Jerosólymam ad antecessóres meos Apóstolos: sed ábii in Arábiam, et íterum revérsus sum Damáscum:
1	18	deínde post annos tres veni Jerosólymam vidére Petrum, et mansi apud eum diébus quíndecim:
1	19	álium autem Apostolórum vidi néminem, nisi Jacóbum fratrem Dómini.
1	20	Quæ autem scribo vobis, ecce coram Deo, quia non méntior.
1	21	Deínde veni in partes Sýriæ, et Cilíciæ.
1	22	Eram autem ignótus fácie ecclésiis Judǽæ, quæ erant in Christo:
1	23	tantum autem audítum habébant: Quóniam qui persequebátur nos aliquándo, nunc evangelízat fidem, quam aliquándo expugnábat:
1	24	et in me clarificábant Deum.
2	1	Deínde post annos quatuórdecim, íterum ascéndi Jerosólymam cum Bárnaba, assúmpto et Tito.
2	2	Ascéndi autem secúndum revelatiónem: et cóntuli cum illis Evangélium, quod prǽdico in géntibus, seórsum autem iis, qui videbántur áliquid esse: ne forte in vácuum cúrrerem, aut cucurríssem.
2	3	Sed neque Titus, qui mecum erat, cum esset gentílis, compúlsus est circumcídi:
2	4	sed propter subintrodúctos falsos fratres, qui subintroiérunt exploráre libertátem nostram, quam habémus in Christo Jesu, ut nos in servitútem redígerent.
2	5	Quibus neque ad horam céssimus subjectióne, ut véritas Evangélii permáneat apud vos:
2	6	ab iis autem, qui videbántur esse áliquid (quales aliquándo fúerint, nihil mea ínterest: Deus persónam hóminis non áccipit): mihi enim qui videbántur esse áliquid, nihil contulérunt.
2	7	Sed ecóntra cum vidíssent quod créditum est mihi Evangélium præpútii, sicut et Petro circumcisiónis
2	8	(qui enim operátus est Petro in apostolátum circumcisiónis, operátus est et mihi inter gentes):
2	9	et cum cognovíssent grátiam, quæ data est mihi, Jacóbus, et Cephas, et Joánnes, qui videbántur colúmnæ esse, dextras dedérunt mihi, et Bárnabæ societátis: ut nos in gentes, ipsi autem in circumcisiónem:
2	10	tantum ut páuperum mémores essémus, quod étiam sollícitus fui hoc ipsum fácere.
2	11	Cum autem venísset Cephas Antiochíam, in fáciem ei réstiti, quia reprehensíbilis erat.
2	12	Prius enim quam venírent quidam a Jacóbo, cum géntibus edébat: cum autem veníssent, subtrahébat, et segregábat se, timens eos, qui ex circumcisióne erant.
2	13	Et simulatióni ejus consensérunt céteri Judǽi, ita ut et Bárnabas ducerétur ab eis in illam simulatiónem.
2	14	Sed cum vidíssem quod non recte ambulárent ad veritátem Evangélii, dixi Cephæ coram ómnibus: Si tu, cum Judǽus sis, gentíliter vivis, et non Judáice: quómodo gentes cogis judaizáre?
2	15	Nos natúra Judǽi, et non ex géntibus peccatóres.
2	16	Sciéntes autem quod non justificátur homo ex opéribus legis, nisi per fidem Jesu Christi: et nos in Christo Jesu crédimus, ut justificémur ex fide Christi, et non ex opéribus legis: propter quod ex opéribus legis non justificábitur omnis caro.
2	17	Quod si quæréntes justificári in Christo, invénti sumus et ipsi peccatóres, numquid Christus peccáti miníster est? Absit.
2	18	Si enim quæ destrúxi, íterum hæc ædífico: prævaricatórem me constítuo.
2	19	Ego enim per legem, legi mórtuus sum, ut Deo vivam: Christo confíxus sum cruci.
2	20	Vivo autem, jam non ego: vivit vero in me Christus. Quod autem nunc vivo in carne: in fide vivo Fílii Dei, qui diléxit me, et trádidit semetípsum pro me.
2	21	Non abjício grátiam Dei. Si enim per legem justítia, ergo gratis Christus mórtuus est.
3	1	O insensáti Gálatæ, quis vos fascinávit non obedíre veritáti, ante quorum óculos Jesus Christus præscríptus est, in vobis crucifíxus?
3	2	Hoc solum a vobis volo díscere: ex opéribus legis Spíritum accepístis, an ex audítu fídei?
3	3	Sic stulti estis, ut cum spíritu cœpéritis, nunc carne consummémini?
3	4	Tanta passi estis sine causa? si tamen sine causa.
3	5	Qui ergo tríbuit vobis Spíritum, et operátur virtútes in vobis: ex opéribus legis, an ex audítu fídei?
3	6	Sicut scriptum est: Abraham crédidit Deo, et reputátum est illi ad justítiam.
3	7	Cognóscite ergo quia qui ex fide sunt, ii sunt fílii Abrahæ.
3	8	Próvidens autem Scriptúra quia ex fide justíficat gentes Deus, prænuntiávit Abrahæ: Quia benedicéntur in te omnes gentes.
3	9	Igitur qui ex fide sunt, benedicéntur cum fidéli Abraham.
3	10	Quicúmque enim ex opéribus legis sunt, sub maledícto sunt. Scriptum est enim: Maledíctus omnis, qui non permánserit in ómnibus, quæ scripta sunt in libro legis ut fáciat ea.
3	11	Quóniam autem in lege nemo justificátur apud Deum, maniféstum est: quia justus ex fide vivit.
3	12	Lex autem non est ex fide, sed: Qui fécerit ea, vivet in illis.
3	13	Christus nos redémit de maledícto legis, factus pro nobis maledíctum: quia scriptum est: Maledíctus omnis qui pendet in ligno:
3	14	ut in géntibus benedíctio Abrahæ fíeret in Christo Jesu, ut pollicitatiónem Spíritus accipiámus per fidem.
3	15	Fratres (secúndum hóminem dico) tamen hóminis confirmátum testaméntum nemo spernit, aut superórdinat.
3	16	Abrahæ dictæ sunt promissiónes, et sémini ejus. Non dicit: Et semínibus, quasi in multis: sed quasi in uno: Et sémini tuo, qui est Christus.
3	17	Hoc autem dico, testaméntum confirmátum a Deo: quæ post quadringéntos et trigínta annos facta est lex, non írritum facit ad evacuándam promissiónem.
3	18	Nam si ex lege heréditas, jam non ex promissióne. Abrahæ autem per repromissiónem donávit Deus.
3	19	Quid ígitur lex? Propter transgressiónes pósita est donec veníret semen, cui promíserat, ordináta per ángelos in manu mediatóris.
3	20	Mediátor autem uníus non est: Deus autem unus est.
3	21	Lex ergo advérsus promíssa Dei? Absit. Si enim data esset lex, quæ posset vivificáre, vere ex lege esset justítia.
3	22	Sed conclúsit Scriptúra ómnia sub peccáto, ut promíssio ex fide Jesu Christi darétur credéntibus.
3	23	Prius autem quam veníret fides, sub lege custodiebámur conclúsi in eam fidem, quæ revelánda erat.
3	24	Itaque lex pædagógus noster fuit in Christo, ut ex fide justificémur.
3	25	At ubi venit fides, jam non sumus sub pædagógo.
3	26	Omnes enim fílii Dei estis per fidem, quæ est in Christo Jesu.
3	27	Quicúmque enim in Christo baptizáti estis, Christum induístis.
3	28	Non est Judǽus, neque Græcus: non est servus, neque liber: non est másculus, neque fémina. Omnes enim vos unum estis in Christo Jesu.
3	29	Si autem vos Christi, ergo semen Abrahæ estis, secúndum promissiónem herédes.
4	1	Dico autem: quanto témpore heres párvulus est, nihil differt a servo, cum sit dóminus ómnium:
4	2	sed sub tutóribus, et actóribus est usque ad præfinítum tempus a patre:
4	3	ita et nos cum essémus párvuli, sub eleméntis mundi erámus serviéntes.
4	4	At ubi venit plenitúdo témporis, misit Deus Fílium suum factum ex mulíere, factum sub lege,
4	5	ut eos, qui sub lege erant, redímeret, ut adoptiónem filiórum reciperémus.
4	6	Quóniam autem estis fílii, misit Deus Spíritum Fílii sui in corda vestra clamántem: Abba, Pater.
4	7	Itaque jam non est servus, sed fílius: quod si fílius, et heres per Deum.
4	8	Sed tunc quidem ignorántes Deum, iis, qui natúra non sunt dii, serviebátis.
4	9	Nunc autem cum cognovéritis Deum, immo cógniti sitis a Deo: quómodo convertímini íterum ad infírma, et egéna eleménta, quibus dénuo servíre vultis?
4	10	Dies observátis, et menses, et témpora, et annos.
4	11	Tímeo vos, ne forte sine causa laboráverim in vobis.
4	12	Estóte sicut ego, quia et ego sicut vos: fratres óbsecro vos: Nihil me læsístis.
4	13	Scitis autem quia per infirmitátem carnis evangelizávi vobis jamprídem: et tentatiónem vestram in carne mea
4	14	non sprevístis, neque respuístis: sed sicut ángelum Dei excepístis me, sicut Christum Jesum.
4	15	Ubi est ergo beatitúdo vestra? testimónium enim perhíbeo vobis, quia, si fíeri posset, óculos vestros eruissétis, et dedissétis mihi.
4	16	Ergo inimícus vobis factus sum, verum dicens vobis?
4	17	Æmulántur vos non bene: sed exclúdere vos volunt, ut illos æmulémini.
4	18	Bonum autem æmulámini in bono semper: et non tantum cum præsens sum apud vos.
4	19	Filíoli mei, quos íterum partúrio, donec formétur Christus in vobis.
4	20	Vellem autem esse apud vos modo, et mutáre vocem meam: quóniam confúndor in vobis.
4	21	Dícite mihi qui sub lege vultis esse: legem non legístis?
4	22	Scriptum est enim: Quóniam Abraham duos fílios hábuit: unum de ancílla, et unum de líbera.
4	23	Sed qui de ancílla, secúndum carnem natus est: qui autem de líbera, per repromissiónem:
4	24	quæ sunt per allegoríam dicta. Hæc enim sunt duo testaménta. Unum quidem in monte Sina, in servitútem génerans, quæ est Agar:
4	25	Sina enim mons est in Arábia, qui conjúnctus est ei, quæ nunc est Jerúsalem, et servit cum fíliis suis.
4	26	Illa autem, quæ sursum est Jerúsalem, líbera est, quæ est mater nostra.
4	27	Scriptum est enim: Lætáre stérilis, quæ non paris: erúmpe, et clama, quæ non párturis: quia multi fílii desértæ, magis quam ejus, quæ habet virum.
4	28	Nos autem fratres secúndum Isaac promissiónis fílii sumus.
4	29	Sed quómodo tunc is, qui secúndum carnem natus fúerat, persequebátur eum, qui secúndum spíritum: ita et nunc.
4	30	Sed quid dicit Scriptúra? Ejice ancíllam, et fílium ejus: non enim heres erit fílius ancíllæ cum fílio líberæ.
4	31	Itaque, fratres, non sumus ancíllæ fílii, sed líberæ: qua libertáte Christus nos liberávit.
5	1	State, et nolíte íterum jugo servitútis continéri.
5	2	Ecce ego Paulus dico vobis: quóniam si circumcidámini, Christus vobis nihil próderit.
5	3	Testíficor autem rursus omni hómini circumcidénti se, quóniam débitor est univérsæ legis faciéndæ.
5	4	Evacuáti estis a Christo, qui in lege justificámini: a grátia excidístis.
5	5	Nos enim spíritu ex fide, spem justítiæ exspectámus.
5	6	Nam in Christo Jesu neque circumcísio áliquid valet, neque præpútium: sed fides, quæ per caritátem operátur.
5	7	Currebátis bene: quis vos impedívit veritáti non obedíre?
5	8	Persuásio hæc non est ex eo, qui vocat vos.
5	9	Módicum ferméntum totam massam corrúmpit.
5	10	Ego confído in vobis in Dómino, quod nihil áliud sapiétis: qui autem contúrbat vos, portábit judícium, quicúmque est ille.
5	11	Ego autem, fratres, si circumcisiónem adhuc prǽdico: quid adhuc persecutiónem pátior? ergo evacuátum est scándalum crucis.
5	12	Utinam et abscindántur qui vos contúrbant.
5	13	Vos enim in libertátem vocáti estis fratres: tantum ne libertátem in occasiónem detis carnis, sed per caritátem Spíritus servíte ínvicem.
5	14	Omnis enim lex in uno sermóne implétur: Díliges próximum tuum sicut teípsum.
5	15	Quod si ínvicem mordétis, et coméditis: vidéte ne ab ínvicem consumámini.
5	16	Dico autem: Spíritu ambuláte, et desidéria carnis non perficiétis.
5	17	Caro enim concupíscit advérsus spíritum: spíritus autem advérsus carnem: hæc enim sibi ínvicem adversántur, ut non quæcúmque vultis, illa faciátis.
5	18	Quod si spíritu ducímini, non estis sub lege.
5	19	Manifésta sunt autem ópera carnis: quæ sunt fornicátio, immundítia, impudicítia, luxúria,
5	20	idolórum sérvitus, venefícia, inimicítiæ, contentiónes, æmulatiónes, iræ, rixæ, dissensiónes, sectæ,
5	21	invídiæ, homicídia, ebrietátes, comessatiónes, et his simília, quæ prædíco vobis, sicut prædíxi: quóniam qui tália agunt, regnum Dei non consequéntur.
5	22	Fructus autem Spíritus est: cáritas, gáudium, pax, patiéntia, benígnitas, bónitas, longanímitas,
5	23	mansuetúdo, fides, modéstia, continéntia, cástitas. Advérsus hujúsmodi non est lex.
5	24	Qui autem sunt Christi, carnem suam crucifixérunt cum vítiis, et concupiscéntiis.
5	25	Si spíritu vívimus, spíritu et ambulémus.
5	26	Non efficiámur inánis glóriæ cúpidi, ínvicem provocántes, ínvicem invidéntes.
6	1	Fratres, etsi præoccupátus fúerit homo in áliquo delícto, vos, qui spirituáles estis, hujúsmodi instrúite in spíritu lenitátis, consíderans teípsum, ne et tu tentéris.
6	2	Alter altérius ónera portáte, et sic adimplébitis legem Christi.
6	3	Nam si quis exístimat se áliquid esse, cum nihil sit, ipse se sedúcit.
6	4	Opus autem suum probet unusquísque, et sic in semetípso tantum glóriam habébit, et non in áltero.
6	5	Unusquísque enim onus suum portábit.
6	6	Commúnicet autem is, qui catechizátur verbo, ei, qui se catechízat, in ómnibus bonis.
6	7	Nolíte erráre: Deus non irridétur.
6	8	Quæ enim semináverit homo, hæc et metet. Quóniam qui séminat in carne sua, de carne et metet corruptiónem: qui autem séminat in spíritu, de spíritu metet vitam ætérnam.
6	9	Bonum autem faciéntes, non deficiámus: témpore enim suo metémus non deficiéntes.
6	10	Ergo dum tempus habémus, operémur bonum ad omnes, máxime autem ad domésticos fídei.
6	11	Vidéte quálibus lítteris scripsi vobis mea manu.
6	12	Quicúmque enim volunt placére in carne, hi cogunt vos circumcídi, tantum ut crucis Christi persecutiónem non patiántur.
6	13	Neque enim qui circumcidúntur, legem custódiunt: sed volunt vos circumcídi, ut in carne vestra gloriéntur.
6	14	Mihi autem absit gloriári, nisi in cruce Dómini nostri Jesu Christi: per quem mihi mundus crucifíxus est, et ego mundo.
6	15	In Christo enim Jesu neque circumcísio áliquid valet, neque præpútium, sed nova creatúra.
6	16	Et quicúmque hanc régulam secúti fúerint, pax super illos, et misericórdia, et super Israël Dei.
6	17	De cétero, nemo mihi moléstus sit: ego enim stígmata Dómini Jesu in córpore meo porto.
6	18	Grátia Dómini nostri Jesu Christi, cum spíritu vestro, fratres. Amen.
