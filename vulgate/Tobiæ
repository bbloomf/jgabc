1	1	Tobías ex tribu et civitáte Néphthali (quæ est in superióribus Galilǽæ supra Naásson, post viam, quæ ducit ad occidéntem, in sinístro habens civitátem Sephet),
1	2	cum captus esset in diébus Salmánasar regis Assyriórum, in captivitáte tamen pósitus, viam veritátis non deséruit,
1	3	ita ut ómnia, quæ habére póterat, quotídie concaptívis frátribus, qui erant ex ejus génere, impertíret.
1	4	Cumque esset júnior ómnibus in tribu Néphthali, nihil tamen pueríle gessit in ópere.
1	5	Dénique, cum irent omnes ad vítulos áureos, quos Jeróboam fécerat rex Israël, hic solus fugiébat consórtia ómnium,
1	6	sed pergébat in Jerúsalem ad templum Dómini, et ibi adorábat Dóminum Deum Israël, ómnia primitíva sua, et décimas suas fidéliter ófferens,
1	7	ita ut in tértio anno prosélytis et ádvenis ministráret omnem decimatiónem.
1	8	Hæc et his simília secúndum legem Dei puérulus observábat.
1	9	Cum vero factus esset vir, accépit uxórem Annam de tribu sua, genuítque ex ea fílium, nomen suum impónens ei,
1	10	quem ab infántia timére Deum dócuit, et abstinére ab omni peccáto.
1	11	Igitur, cum per captivitátem devenísset cum uxóre sua, et fílio in civitátem Níniven cum omni tribu sua
1	12	(cum omnes éderent ex cibis gentílium), iste custodívit ánimam suam, et numquam contaminátus est in escis eórum.
1	13	Et quóniam memor fuit Dómini in toto corde suo, dedit illi Deus grátiam in conspéctu Salmánasar regis,
1	14	et dedit illi potestátem quocúmque vellet ire, habens libertátem quæcúmque fácere voluísset.
1	15	Pergébat ergo ad omnes, qui erant in captivitáte, et mónita salútis dabat eis.
1	16	Cum autem venísset in Rages civitátem Medórum, et ex his, quibus honorátus fúerat a rege, habuísset decem talénta argénti:
1	17	et cum in multa turba géneris sui Gabélum egéntem vidéret, qui erat ex tribu ejus, sub chirógrapho dedit illi memorátum pondus argénti.
1	18	Post multum vero témporis, mórtuo Salmánasar rege, cum regnáret Sennácherib fílius ejus pro eo, et fílios Israël exósos habéret in conspéctu suo:
1	19	Tobías quotídie pergébat per omnem cognatiónem suam, et consolabátur eos, dividebátque unicuíque, prout póterat, de facultátibus suis:
1	20	esuriéntes alébat, nudísque vestiménta præbébat, et mórtuis atque occísis sepultúram sollícitus exhibébat.
1	21	Dénique cum revérsus esset rex Sennácherib, fúgiens a Judǽa plagam, quam circa eum fécerat Deus propter blasphémiam suam, et irátus multos occíderet ex fíliis Israël, Tobías sepeliébat córpora eórum.
1	22	At ubi nuntiátum est regi, jussit eum occídi, et tulit omnem substántiam ejus.
1	23	Tobías vero cum fílio suo, et cum uxóre fúgiens, nudus látuit, quia multi diligébant eum.
1	24	Post dies vero quadragínta quinque occidérunt regem fílii ipsíus,
1	25	et revérsus est Tobías in domum suam, omnísque facúltas ejus restitúta est ei.
2	1	Post hæc vero, cum esset dies festus Dómini, et factum esset prándium bonum in domo Tobíæ,
2	2	dixit fílio suo: Vade, et adduc áliquos de tribu nostra, timéntes Deum, ut epuléntur nobíscum.
2	3	Cumque abiísset, revérsus nuntiávit ei unum ex fíliis Israël jugulátum jacére in platéa. Statímque exsíliens de accúbitu suo, relínquens prándium, jejúnus pervénit ad corpus:
2	4	tollénsque illud portávit ad domum suam occúlte, ut dum sol occubuísset, caute sepelíret eum.
2	5	Cumque occultásset corpus, manducávit panem cum luctu et tremóre,
2	6	mémorans illum sermónem, quem dixit Dóminus per Amos prophétam: Dies festi vestri converténtur in lamentatiónem et luctum.
2	7	Cum vero sol occubuísset, ábiit, et sepelívit eum.
2	8	Arguébant autem eum omnes próximi ejus, dicéntes: Jam hujus rei causa intérfici jussus es, et vix effugísti mortis impérium, et íterum sépelis mórtuos?
2	9	Sed Tobías plus timens Deum, quam regem, rapiébat córpora occisórum, et occultábat in domo sua, et médiis nóctibus sepeliébat ea.
2	10	Cóntigit autem ut quadam die fatigátus a sepultúra, véniens in domum suam, jactásset se juxta paríetem, et obdormísset,
2	11	et ex nido hirúndinum dormiénti illi cálida stércora incíderent super óculos ejus, fierétque cæcus.
2	12	Hanc autem tentatiónem ídeo permísit Dóminus eveníre illi, ut pósteris darétur exémplum patiéntiæ ejus, sicut et sancti Job.
2	13	Nam cum ab infántia sua semper Deum timúerit, et mandáta ejus custodíerit, non est contristátus contra Deum, quod plaga cæcitátis evénerit ei,
2	14	sed immóbilis in Dei timóre permánsit, agens grátias Deo ómnibus diébus vitæ suæ.
2	15	Nam sicut beáto Job insultábant reges, ita isti paréntes et cognáti ejus irridébant vitam ejus, dicéntes:
2	16	Ubi est spes tua, pro qua eleemósynas et sepultúras faciébas?
2	17	Tobías vero increpábat eos, dicens: Nolíte ita loqui:
2	18	quóniam fílii sanctórum sumus, et vitam illam exspectámus, quam Deus datúrus est his, qui fidem suam numquam mutant ab eo.
2	19	Anna vero uxor ejus ibat ad opus textrínum quotídie, et de labóre mánuum suárum victum, quem cónsequi póterat, deferébat.
2	20	Unde factum est ut hædum caprárum accípiens detulísset domi:
2	21	cujus cum vocem balántis vir ejus audísset, dixit: Vidéte, ne forte furtívus sit, réddite eum dóminis suis, quia non licet nobis aut édere ex furto áliquid, aut contíngere.
2	22	Ad hæc uxor ejus iráta respóndit: Maniféste vana facta est spes tua, et eleemósynæ tuæ modo apparuérunt.
2	23	Atque his, et áliis hujuscémodi verbis exprobrábat ei.
3	1	Tunc Tobías ingémuit, et cœpit oráre cum lácrymis,
3	2	dicens: Justus es Dómine, et ómnia judícia tua justa sunt, et omnes viæ tuæ, misericórdia, et véritas, et judícium.
3	3	Et nunc Dómine, memor esto mei, et ne vindíctam sumas de peccátis meis, neque reminiscáris delícta mea, vel paréntum meórum.
3	4	Quóniam non obedívimus præcéptis tuis, ídeo tráditi sumus in direptiónem, et captivitátem, et mortem, et in fábulam, et in impropérium ómnibus natiónibus, in quibus dispersísti nos.
3	5	Et nunc Dómine magna judícia tua, quia non égimus secúndum præcépta tua, et non ambulávimus sincériter coram te.
3	6	Et nunc Dómine secúndum voluntátem tuam fac mecum, et prǽcipe in pace récipi spíritum meum: éxpedit enim mihi mori magis, quam vívere.
3	7	Eádem ítaque die cóntigit ut Sara fília Raguélis in Rages civitáte Medórum, et ipsa audíret impropérium ab una ex ancíllis patris sui,
3	8	quóniam trádita fúerat septem viris, et dæmónium nómine Asmodǽus occíderat eos, mox ut ingréssi fuíssent ad eam.
3	9	Ergo cum pro culpa sua increpáret puéllam, respóndit ei, dicens: Amplius ex te non videámus fílium, aut fíliam super terram, interféctrix virórum tuórum.
3	10	Numquid et occídere me vis, sicut jam occidísti septem viros? Ad hanc vocem perréxit in supérius cubículum domus suæ: et tribus diébus, et tribus nóctibus non manducávit, neque bibit:
3	11	sed in oratióne persístens, cum lácrymis deprecabátur Deum, ut ab isto impropério liberáret eam.
3	12	Factum est autem die tértia, dum compléret oratiónem, benedícens Dóminum,
3	13	dixit: Benedíctum est nomen tuum Deus patrum nostrórum: qui cum irátus fúeris, misericórdiam fácies, et in témpore tribulatiónis peccáta dimíttis his, qui ínvocant te.
3	14	Ad te Dómine fáciem meam convérto, ad te óculos meos dírigo.
3	15	Peto Dómine ut de vínculo impropérii hujus absólvas me, aut certe désuper terram erípias me.
3	16	Tu scis Dómine, quia numquam concupívi virum, et mundam servávi ánimam meam ab omni concupiscéntia.
3	17	Numquam cum ludéntibus míscui me: neque cum his, qui in levitáte ámbulant, partícipem me prǽbui.
3	18	Virum autem cum timóre tuo, non cum libídine mea, consénsi suscípere.
3	19	Et, aut ego indígna fui illis, aut illi fórsitan me non fuérunt digni, quia fórsitan viro álii conservásti me.
3	20	Non est enim in hóminis potestáte consílium tuum.
3	21	Hoc autem pro certo habet omnis, qui te colit: quod vita ejus, si in probatióne fúerit, coronábitur: si autem in tribulatióne fúerit, liberábitur: et si in correptióne fúerit, ad misericórdiam tuam veníre licébit.
3	22	Non enim delectáris in perditiónibus nostris: quia post tempestátem tranquíllum facis: et post lacrymatiónem et fletum, exsultatiónem infúndis.
3	23	Sit nomen tuum Deus Israël benedíctum in sǽcula.
3	24	In illo témpore exaudítæ sunt preces ambórum in conspéctu glóriæ summi Dei:
3	25	et missus est ángelus Dómini sanctus Ráphaël, ut curáret eos ambos, quorum uno témpore sunt oratiónes in conspéctu Dómini recitátæ.
4	1	Igitur cum Tobías putáret oratiónem suam exaudíri ut mori potuísset, vocávit ad se Tobíam fílium suum,
4	2	dixítque ei: Audi fili mi verba oris mei, et ea in corde tuo quasi fundaméntum cónstrue.
4	3	Cum accéperit Deus ánimam meam, corpus meum sépeli: et honórem habébis matri tuæ ómnibus diébus vitæ ejus:
4	4	memor enim esse debes, quæ et quanta perícula passa sit propter te in útero suo.
4	5	Cum autem et ipsa compléverit tempus vitæ suæ, sepélias eam circa me.
4	6	Omnibus autem diébus vitæ tuæ in mente habéto Deum: et cave ne aliquándo peccáto conséntias, et prætermíttas præcépta Dómini Dei nostri.
4	7	Ex substántia tua fac eleemósynam, et noli avértere fáciem tuam ab ullo páupere: ita enim fiet ut nec a te avertátur fácies Dómini.
4	8	Quómodo potúeris, ita esto miséricors.
4	9	Si multum tibi fúerit, abundánter tríbue: si exíguum tibi fúerit, étiam exíguum libénter impertíri stude.
4	10	Prǽmium enim bonum tibi thesaurízas in die necessitátis:
4	11	quóniam eleemósyna ab omni peccáto, et a morte líberat, et non patiétur ánimam ire in ténebras.
4	12	Fidúcia magna erit coram summo Deo eleemósyna ómnibus faciéntibus eam.
4	13	Atténde tibi fili mi ab omni fornicatióne, et præter uxórem tuam numquam patiáris crimen scire.
4	14	Supérbiam numquam in tuo sensu, aut in tuo verbo dominári permíttas: in ipsa enim inítium sumpsit omnis perdítio.
4	15	Quicúmque tibi áliquid operátus fúerit, statim ei mercédem restítue, et merces mercenárii tui apud te omníno non remáneat.
4	16	Quod ab álio óderis fíeri tibi, vide ne tu aliquándo álteri fácias.
4	17	Panem tuum cum esuriéntibus et egénis cómede, et de vestiméntis tuis nudos tege.
4	18	Panem tuum, et vinum tuum super sepultúram justi constítue, et noli ex eo manducáre, et bíbere cum peccatóribus.
4	19	Consílium semper a sapiénte perquíre.
4	20	Omni témpore bénedic Deum: et pete ab eo, ut vias tuas dírigat, et ómnia consília tua in ipso permáneant.
4	21	Indico étiam tibi fili mi dedísse me decem talénta argénti, dum adhuc infántulus esses, Gabélo, in Rages civitáte Medórum, et chirógraphum ejus apud me hábeo:
4	22	et ídeo perquíre quo modo ad eum pervénias, et recípias ab eo supra memorátum pondus argénti, et restítuas ei chirógraphum suum.
4	23	Noli timére fili mi: páuperem quidem vitam gérimus, sed multa bona habébimus si timuérimus Deum, et recessérimus ab omni peccáto, et fecérimus bene.
5	1	Tunc respóndit Tobías patri suo, et dixit: Omnia quæcúmque præcepísti mihi fáciam pater.
5	2	Quómodo autem pecúniam hanc requíram, ignóro: ille me nescit, et ego eum ignóro: quod signum dabo ei? sed neque viam, per quam pergátur illuc, aliquándo cognóvi.
5	3	Tunc pater suus respóndit illi, et dixit: Chirógraphum quidem illíus penes me hábeo: quod dum illi osténderis, statim restítuet.
5	4	Sed perge nunc, et inquíre tibi áliquem fidélem virum, qui eat tecum salva mercéde sua, ut dum adhuc vivo, recípias eam.
5	5	Tunc egréssus Tobías, invénit júvenem spléndidum stantem præcínctum, et quasi parátum ad ambulándum.
5	6	Et ignórans quod ángelus Dei esset, salutávit eum, et dixit: Unde te habémus, bone júvenis?
5	7	At ille respóndit: Ex fíliis Israël. Et Tobías dixit ei: Nosti viam, quæ ducit in regiónem Medórum?
5	8	Cui respóndit: Novi: et ómnia itínera ejus frequénter ambulávi, et mansi apud Gabélum fratrem nostrum, qui morátur in Rages civitáte Medórum, quæ pósita est in monte Ecbátanis.
5	9	Cui Tobías ait: Sústine me óbsecro, donec hæc ipsa núntiem patri meo.
5	10	Tunc ingréssus Tobías, indicávit univérsa hæc patri suo. Super quæ admirátus pater, rogávit ut introíret ad eum.
5	11	Ingréssus ítaque salutávit eum, et dixit: Gáudium tibi sit semper.
5	12	Et ait Tobías: Quale gáudium mihi erit, qui in ténebris sédeo, et lumen cæli non vídeo?
5	13	Cui ait júvenis: Forti ánimo esto, in próximo est ut a Deo curéris.
5	14	Dixit ítaque illi Tobías: Numquid póteris perdúcere fílium meum ad Gabélum in Rages civitátem Medórum? et cum redíeris, restítuam tibi mercédem tuam.
5	15	Et dixit ei ángelus: Ego ducam, et redúcam eum ad te.
5	16	Cui Tobías respóndit: Rogo te, índica mihi, de qua domo, aut de qua tribu es tu?
5	17	Cui Ráphaël ángelus dixit: Genus quæris mercenárii, an ipsum mercenárium, qui cum fílio tuo eat?
5	18	Sed ne forte sollícitum te reddam, ego sum Azarías Ananíæ magni fílius.
5	19	Et Tobías respóndit: Ex magno génere es tu. Sed peto ne irascáris quod volúerim cognóscere genus tuum.
5	20	Dixit autem illi ángelus: Ego sanum ducam, et sanum tibi redúcam fílium tuum.
5	21	Respóndens autem Tobías, ait: Bene ambulétis, et sit Deus in itínere vestro, et ángelus ejus comitétur vobíscum.
5	22	Tunc parátis ómnibus, quæ erant in via portánda, fecit Tobías vale patri suo et matri suæ, et ambulavérunt ambo simul.
5	23	Cumque profécti essent, cœpit mater ejus flere, et dícere: Báculum senectútis nostræ tulísti, et transmisísti a nobis.
5	24	Numquam fuísset ipsa pecúnia, pro qua misísti eum.
5	25	Sufficiébat enim nobis paupértas nostra, ut divítias computarémus hoc, quod videbámus fílium nostrum.
5	26	Dixítque ei Tobías: Noli flere, salvus pervéniet fílius noster, et salvus revertétur ad nos, et óculi tui vidébunt illum.
5	27	Credo enim quod ángelus Dei bonus comitétur ei, et bene dispónat ómnia, quæ circa eum gerúntur, ita ut cum gáudio revertátur ad nos.
5	28	Ad hanc vocem cessávit mater ejus flere, et tácuit.
6	1	Proféctus est autem Tobías, et canis secútus est eum, et mansit prima mansióne juxta flúvium Tigris.
6	2	Et exívit ut laváret pedes suos, et ecce piscis immánis exívit ad devorándum eum.
6	3	Quem expavéscens Tobías clamávit voce magna, dicens: Dómine, invádit me.
6	4	Et dixit ei ángelus: Apprehénde bránchiam ejus, et trahe eum ad te. Quod cum fecísset, attráxit eum in siccum, et palpitáre cœpit ante pedes ejus.
6	5	Tunc dixit ei ángelus: Exéntera hunc piscem, et cor ejus, et fel, et jecur repóne tibi: sunt enim hæc necessária ad medicaménta utíliter.
6	6	Quod cum fecísset, assávit carnes ejus, et secum tulérunt in via: cétera saliérunt, quæ suffícerent eis, quoúsque pervenírent in Rages civitátem Medórum.
6	7	Tunc interrogávit Tobías ángelum, et dixit ei: Obsecro te Azaría frater, ut dicas mihi quod remédium habébunt ista, quæ de pisce serváre jussísti?
6	8	Et respóndens ángelus, dixit ei: Cordis ejus partículam si super carbónes ponas, fumus ejus extrícat omne genus dæmoniórum sive a viro, sive a mulíere, ita ut ultra non accédat ad eos.
6	9	Et fel valet ad ungéndos óculos, in quibus fúerit albúgo, et sanabúntur.
6	10	Et dixit ei Tobías: Ubi vis ut maneámus?
6	11	Respondénsque ángelus, ait: Est hic Ráguel nómine, vir propínquus de tribu tua, et hic habet fíliam nómine Saram, sed neque másculum, neque féminam ullam habet áliam præter eam.
6	12	Tibi debétur omnis substántia ejus, et opórtet eam te accípere cónjugem.
6	13	Pete ergo eam a patre ejus, et dabit tibi eam in uxórem.
6	14	Tunc respóndit Tobías, et dixit: Audio quia trádita est septem viris, et mórtui sunt: sed et hoc audívi, quia dæmónium occídit illos.
6	15	Tímeo ergo, ne forte et mihi hæc evéniant: et cum sim únicus paréntibus meis, depónam senectútem illórum cum tristítia ad ínferos.
6	16	Tunc ángelus Ráphaël dixit ei: Audi me, et osténdam tibi qui sunt, quibus prævalére potest dæmónium.
6	17	Hi namque, qui conjúgium ita suscípiunt, ut Deum a se, et a sua mente exclúdant, et suæ libídini ita vacent sicut equus et mulus, quibus non est intelléctus: habet potestátem dæmónium super eos.
6	18	Tu autem cum accéperis eam, ingréssus cubículum, per tres dies cóntinens esto ab ea, et nihil áliud, nisi oratiónibus vacábis cum ea.
6	19	Ipsa autem nocte, incénso jécore piscis, fugábitur dæmónium.
6	20	Secúnda vero nocte in copulatióne sanctórum patriarchárum admittéris.
6	21	Tértia autem nocte, benedictiónem consequéris, ut fílii ex vobis procreéntur incólumes.
6	22	Transácta autem tértia nocte, accípies vírginem cum timóre Dómini, amóre filiórum magis quam libídine ductus, ut in sémine Abrahæ benedictiónem in fíliis consequáris.
7	1	Ingréssi sunt autem ad Raguélem, et suscépit eos Ráguel cum gáudio.
7	2	Intuénsque Tobíam Ráguel, dixit Annæ uxóri suæ: Quam símilis est júvenis iste consobríno meo!
7	3	Et cum hæc dixísset, ait: Unde estis júvenes fratres nostri? At illi dixérunt: Ex tribu Néphthali sumus, ex captivitáte Nínive.
7	4	Dixítque illis Ráguel: Nostis Tobíam fratrem meum? Qui dixérunt: Nóvimus.
7	5	Cumque multa bona loquerétur de eo, dixit ángelus ad Raguélem: Tobías, de quo intérrogas, pater istíus est.
7	6	Et misit se Ráguel, et cum lácrymis osculátus est eum, et plorans supra collum ejus,
7	7	dixit: Benedíctio sit tibi fili mi, quia boni et óptimi viri fílius es.
7	8	Et Anna uxor ejus, et Sara ipsórum fília, lacrymátæ sunt.
7	9	Postquam autem locúti sunt, præcépit Ráguel occídi aríetem, et parári convívium. Cumque hortarétur eos discúmbere ad prándium,
7	10	Tobías dixit: Hic ego hódie non manducábo neque bibam, nisi prius petitiónem meam confírmes, et promíttas mihi dare Saram fíliam tuam.
7	11	Quo audíto verbo Ráguel expávit, sciens quid evénerit illis septem viris, qui ingréssi sunt ad eam: et timére cœpit ne forte et huic simíliter contíngeret. Et cum nutáret, et non daret peténti ullum respónsum,
7	12	dixit ei ángelus: Noli timére dare eam isti, quóniam huic timénti Deum debétur conjux fília tua: proptérea álius non pótuit habére illam.
7	13	Tunc dixit Ráguel: Non dúbito quod Deus preces et lácrymas meas in conspéctu suo admíserit.
7	14	Et credo quóniam ídeo fecit vos veníre ad me, ut ista conjungerétur cognatióni suæ secúndum legem Móysi: et nunc noli dúbium gérere quod tibi eam tradam.
7	15	Et apprehéndens déxteram fíliæ suæ, déxteræ Tobíæ trádidit, dicens: Deus Abraham, et Deus Isaac, et Deus Jacob vobíscum sit, et ipse conjúngat vos, impleátque benedictiónem suam in vobis.
7	16	Et accépta charta, fecérunt conscriptiónem conjúgii.
7	17	Et post hæc epuláti sunt, benedicéntes Deum.
7	18	Vocavítque Ráguel ad se Annam uxórem suam, et præcépit ei ut præparáret álterum cubículum.
7	19	Et introdúxit illuc Saram fíliam suam, et lacrymáta est.
7	20	Dixítque ei: Forti ánimo esto fília mea: Dóminus cæli det tibi gáudium pro tǽdio quod perpéssa es.
8	1	Postquam vero cœnavérunt, introduxérunt júvenem ad eam.
8	2	Recordátus ítaque Tobías sermónum ángeli, prótulit de cassidíli suo partem jécoris, posuítque eam super carbónes vivos.
8	3	Tunc Ráphaël ángelus apprehéndit dæmónium, et religávit illud in desérto superióris Ægýpti.
8	4	Tunc hortátus est vírginem Tobías, dixítque ei: Sara, exsúrge, et deprecémur Deum hódie, et cras, et secúndum cras: quia his tribus nóctibus Deo júngimur: tértia autem transácta nocte, in nostro érimus conjúgio.
8	5	Fílii quippe sanctórum sumus, et non póssumus ita conjúngi sicut gentes, quæ ignórant Deum.
8	6	Surgéntes autem páriter, instánter orábant ambo simul, ut sánitas darétur eis.
8	7	Dixítque Tobías: Dómine Deus patrum nostrórum, benedícant te cæli et terræ, maréque et fontes, et flúmina, et omnes creatúræ tuæ, quæ in eis sunt.
8	8	Tu fecísti Adam de limo terræ, dedistíque ei adjutórium Hevam.
8	9	Et nunc Dómine tu scis, quia non luxúriæ causa accípio sorórem meam cónjugem, sed sola posteritátis dilectióne, in qua benedicátur nomen tuum in sǽcula sæculórum.
8	10	Dixit quoque Sara: Miserére nobis Dómine, miserére nobis, et consenescámus ambo páriter sani.
8	11	Et factum est circa pullórum cantum, accersíri jussit Ráguel servos suos, et abiérunt cum eo páriter ut fóderent sepúlcrum.
8	12	Dicébat enim: Ne forte símili modo evénerit ei, quo et céteris illis septem viris, qui sunt ingréssi ad eam.
8	13	Cumque parássent fossam, revérsus Ráguel ad uxórem suam, dixit ei:
8	14	Mitte unam de ancíllis tuis, et vídeat si mórtuus est, ut sepéliam eum ántequam illucéscat dies.
8	15	At illa misit unam ex ancíllis suis. Quæ ingréssa cubículum, réperit eos salvos et incólumes, secum páriter dormiéntes.
8	16	Et revérsa nuntiávit bonum núntium: et benedixérunt Dóminum, Ráguel vidélicet et Anna uxor ejus,
8	17	et dixérunt: Benedícimus te Dómine Deus Israël, quia non cóntigit quemádmodum putabámus.
8	18	Fecísti enim nobíscum misericórdiam tuam, et exclusísti a nobis inimícum persequéntem nos.
8	19	Misértus es autem duóbus únicis. Fac eos Dómine plénius benedícere te: et sacrifícium tibi laudis tuæ et suæ sanitátis offérre, ut cognóscat univérsitas géntium, quia tu es Deus solus in univérsa terra.
8	20	Statímque præcépit servis suis Ráguel, ut replérent fossam, quam fécerant priúsquam elucésceret.
8	21	Uxóri autem suæ dixit ut instrúeret convívium, et præparáret ómnia, quæ in cibos erant iter agéntibus necessária.
8	22	Duas quoque pingues vaccas, et quátuor aríetes occídi fecit, et parári épulas ómnibus vicínis suis, cunctísque amícis.
8	23	Et adjurávit Ráguel Tobíam, ut duas hebdómadas morarétur apud se.
8	24	De ómnibus autem, quæ possidébat Ráguel, dimídiam partem dedit Tobíæ, et fecit scriptúram, ut pars dimídia, quæ supérerat post óbitum eórum, Tobíæ domínio deveníret.
9	1	Tunc vocávit Tobías ángelum ad se, quem quidem hóminem existimábat, dixítque ei: Azaría frater, peto ut auscúltes verba mea.
9	2	Si meípsum tradam tibi servum, non ero condígnus providéntiæ tuæ.
9	3	Tamen óbsecro te, ut assúmas tibi animália sive servítia, et vadas ad Gabélum in Rages civitátem Medórum, reddásque ei chirógraphum suum, et recípias ab eo pecúniam, et roges eum veníre ad núptias meas.
9	4	Scis enim ipse quóniam númerat pater meus dies: et si tardávero una die plus, contristátur ánima ejus.
9	5	Et certe vides quómodo adjurávit me Ráguel, cujus adjuraméntum spérnere non possum.
9	6	Tunc Ráphaël assúmens quátuor ex servis Raguélis, et duos camélos, in Rages civitátem Medórum perréxit: et invéniens Gabélum, réddidit ei chirógraphum suum, et recépit ab eo omnem pecúniam.
9	7	Indicavítque ei de Tobía fílio Tobíæ, ómnia quæ gesta sunt: fecítque eum secum veníre ad núptias.
9	8	Cumque ingréssus esset domum Raguélis, invénit Tobíam discumbéntem: et exsíliens, osculáti sunt se ínvicem: et flevit Gabélus, benedixítque Deum,
9	9	et dixit: Benedícat te Deus Israël, quia fílius es óptimi viri, et justi, et timéntis Deum, et eleemósynas faciéntis:
9	10	et dicátur benedíctio super uxórem tuam, et super paréntes vestros:
9	11	et videátis fílios vestros, et fílios filiórum vestrórum, usque in tértiam et quartam generatiónem: et sit semen vestrum benedíctum a Deo Israël, qui regnat in sǽcula sæculórum.
9	12	Cumque omnes dixíssent: Amen, accessérunt ad convívium: sed et cum timóre Dómini nuptiárum convívium exercébant.
10	1	Cum vero moras fáceret Tobías, causa nuptiárum, sollícitus erat pater ejus Tobías, dicens: Putas quare morátur fílius meus, aut quare deténtus est ibi?
10	2	Putásne Gabélus mórtuus est, et nemo reddet illi pecúniam?
10	3	Cœpit autem contristári nimis ipse, et Anna uxor ejus cum eo: et cœpérunt ambo simul flere, eo quod die statúto mínime reverterétur fílius eórum ad eos.
10	4	Flebat ígitur mater ejus irremediabílibus lácrymis, atque dicébat: Heu heu me fili mi, ut quid te mísimus peregrinári, lumen oculórum nostrórum, báculum senectútis nostræ, solátium vitæ nostræ, spem posteritátis nostræ?
10	5	Omnia simul in te uno habéntes, te non debúimus dimíttere a nobis.
10	6	Cui dicébat Tobías: Tace, et noli turbári, sanus est fílius noster: satis fidélis est vir ille, cum quo mísimus eum.
10	7	Illa autem nullo modo consolári póterat, sed quotídie exsíliens circumspiciébat, et circuíbat vias omnes, per quas spes remeándi videbátur, ut procul vidéret eum, si fíeri posset, veniéntem.
10	8	At vero Ráguel dicébat ad génerum suum: Mane hic, et ego mittam núntium salútis de te ad Tobíam patrem tuum.
10	9	Cui Tobías ait: Ego novi, quia pater meus et mater mea modo dies cómputant, et cruciátur spíritus eórum in ipsis.
10	10	Cumque verbis multis rogáret Ráguel Tobíam, et ille eum nulla ratióne vellet audíre, trádidit ei Saram, et dimídiam partem omnis substántiæ suæ in púeris, in puéllis, in pecúdibus, in camélis, et in vaccis, et in pecúnia multa: et salvum atque gaudéntem dimísit eum a se,
10	11	dicens: Angelus Dómini sanctus sit in itínere vestro, perducátque vos incólumes, et inveniátis ómnia recte circa paréntes vestros, et vídeant óculi mei fílios vestros priúsquam móriar.
10	12	Et apprehendéntes paréntes fíliam suam, osculáti sunt eam: et dimisérunt ire,
10	13	monéntes eam honoráre sóceros, dilígere marítum, régere famíliam, gubernáre domum, et seípsam irreprehensíbilem exhibére.
11	1	Cumque reverteréntur, pervenérunt ad Charan, quæ est in médio itínere contra Níniven, undécimo die.
11	2	Dixítque ángelus: Tobía frater, scis quemádmodum reliquísti patrem tuum.
11	3	Si placet ítaque tibi, præcedámus, et lento gradu sequántur iter nostrum famíliæ, simul cum cónjuge tua, et cum animálibus.
11	4	Cumque hoc placuísset ut irent, dixit Ráphaël ad Tobíam: Tolle tecum ex felle piscis: erit enim necessárium. Tulit ítaque Tobías ex felle illo, et abiérunt.
11	5	Anna autem sedébat secus viam quotídie in supercílio montis, unde respícere póterat de longínquo.
11	6	Et dum ex eódem loco specularétur advéntum ejus, vidit a longe, et íllico agnóvit veniéntem fílium suum: currénsque nuntiávit viro suo, dicens: Ecce venit fílius tuus.
11	7	Dixítque Ráphaël ad Tobíam: At ubi introíeris domum tuam, statim adóra Dóminum Deum tuum: et grátias agens ei, accéde ad patrem tuum, et osculáre eum.
11	8	Statímque lini super óculos ejus ex felle isto piscis, quod portas tecum: scias enim quóniam mox aperiéntur óculi ejus, et vidébit pater tuus lumen cæli, et in aspéctu tuo gaudébit.
11	9	Tunc præcucúrrit canis, qui simul fúerat in via: et quasi núntius advéniens, blandiménto suæ caudæ gaudébat.
11	10	Et consúrgens cæcus pater ejus, cœpit offéndens pédibus cúrrere: et data manu púero, occúrrit óbviam fílio suo.
11	11	Et suscípiens osculátus est eum cum uxóre sua, et cœpérunt ambo flere præ gáudio.
11	12	Cumque adorássent Deum, et grátias egíssent, consedérunt.
11	13	Tunc sumens Tobías de felle piscis, linívit óculos patris sui.
11	14	Et sustínuit quasi dimídiam fere horam: et cœpit albúgo ex óculis ejus, quasi membrána ovi, égredi.
11	15	Quam apprehéndens Tobías, traxit ab óculis ejus: statímque visum recépit.
11	16	Et glorificábant Deum, ipse vidélicet, et uxor ejus, et omnes qui sciébant eum.
11	17	Dicebátque Tobías: Benedíco te Dómine Deus Israël, quia tu castigásti me, et tu salvásti me: et ecce ego vídeo Tobíam fílium meum.
11	18	Ingréssa est étiam post septem dies Sara uxor fílii ejus, et omnis família sana, et pécora, et caméli, et pecúnia multa uxóris: sed et illa pecúnia, quam recéperat a Gabélo:
11	19	et narrávit paréntibus suis ómnia benefícia Dei, quæ fecísset circa eum per hóminem, qui eum dúxerat.
11	20	Venerúntque Achior et Nabath consobríni Tobíæ, gaudéntes ad Tobíam, et congratulántes ei de ómnibus bonis, quæ circa illum osténderat Deus.
11	21	Et per septem dies epulántes, omnes cum gáudio magno gavísi sunt.
12	1	Tunc vocávit ad se Tobías fílium suum, dixítque ei: Quid póssumus dare viro isti sancto, qui venit tecum?
12	2	Respóndens Tobías, dixit patri suo: Pater, quam mercédem dábimus ei? aut quid dignum póterit esse benefíciis ejus?
12	3	Me duxit et redúxit sanum, pecúniam a Gabélo ipse recépit, uxórem ipse me habére fecit, et dæmónium ab ea ipse compéscuit: gáudium paréntibus ejus fecit, meípsum a devoratióne piscis erípuit, te quoque vidére fecit lumen cæli, et bonis ómnibus per eum repléti sumus. Quid illi ad hæc potérimus dignum dare?
12	4	Sed peto te pater mi, ut roges eum, si forte dignábitur medietátem de ómnibus, quæ alláta sunt, sibi assúmere.
12	5	Et vocántes eum, pater scílicet, et fílius, tulérunt eum in partem: et rogáre cœpérunt, ut dignarétur dimídiam partem ómnium, quæ attúlerant, accéptam habére.
12	6	Tunc dixit eis occúlte: Benedícite Deum cæli, et coram ómnibus vivéntibus confitémini ei, quia fecit vobíscum misericórdiam suam.
12	7	Etenim sacraméntum regis abscóndere bonum est: ópera autem Dei reveláre et confitéri honoríficum est.
12	8	Bona est orátio cum jejúnio, et eleemósyna magis quam thesáuros auri recóndere:
12	9	quóniam eleemósyna a morte líberat, et ipsa est, quæ purgat peccáta, et facit inveníre misericórdiam et vitam ætérnam.
12	10	Qui autem fáciunt peccátum, et iniquitátem, hostes sunt ánimæ suæ.
12	11	Manifésto ergo vobis veritátem, et non abscóndam a vobis occúltum sermónem.
12	12	Quando orábas cum lácrymis, et sepeliébas mórtuos, et derelinquébas prándium tuum, et mórtuos abscondébas per diem in domo tua, et nocte sepeliébas eos, ego óbtuli oratiónem tuam Dómino.
12	13	Et quia accéptus eras Deo, necésse fuit ut tentátio probáret te.
12	14	Et nunc misit me Dóminus ut curárem te, et Saram uxórem fílii tui a dæmónio liberárem.
12	15	Ego enim sum Ráphaël ángelus, unus ex septem, qui adstámus ante Dóminum.
12	16	Cumque hæc audíssent, turbáti sunt, et treméntes cecidérunt super terram in fáciem suam.
12	17	Dixítque eis ángelus: Pax vobis, nolíte timére.
12	18	Etenim cum essem vobíscum, per voluntátem Dei eram: ipsum benedícite, et cantáte illi.
12	19	Vidébar quidem vobíscum manducáre, et bíbere: sed ego cibo invisíbili, et potu, qui ab homínibus vidéri non potest, utor.
12	20	Tempus est ergo ut revértar ad eum, qui me misit: vos autem benedícite Deum, et narráte ómnia mirabília ejus.
12	21	Et cum hæc dixísset, ab aspéctu eórum ablátus est, et ultra eum vidére non potuérunt.
12	22	Tunc prostráti per horas tres in fáciem, benedixérunt Deum: et exsurgéntes narravérunt ómnia mirabília ejus.
13	1	Apériens autem Tobías sénior os suum, benedíxit Dóminum, et dixit: Magnus es Dómine in ætérnum, et in ómnia sǽcula regnum tuum:
13	2	quóniam tu flagéllas, et salvas: dedúcis ad ínferos, et redúcis: et non est, qui effúgiat manum tuam.
13	3	Confitémini Dómino fílii Israël, et in conspéctu géntium laudáte eum:
13	4	quóniam ídeo dispérsit vos inter gentes, quæ ignórant eum, ut vos enarrétis mirabília ejus, et faciátis scire eos, quia non est álius Deus omnípotens præter eum.
13	5	Ipse castigávit nos propter iniquitátes nostras: et ipse salvábit nos propter misericórdiam suam.
13	6	Aspícite ergo quæ fecit nobíscum, et cum timóre et tremóre confitémini illi: regémque sæculórum exaltáte in opéribus vestris.
13	7	Ego autem in terra captivitátis meæ confitébor illi: quóniam osténdit majestátem suam in gentem peccatrícem.
13	8	Convertímini ítaque peccatóres, et fácite justítiam coram Deo, credéntes quod fáciat vobíscum misericórdiam suam.
13	9	Ego autem, et ánima mea in eo lætábimur.
13	10	Benedícite Dóminum omnes elécti ejus: ágite dies lætítiæ, et confitémini illi.
13	11	Jerúsalem cívitas Dei, castigávit te Dóminus in opéribus mánuum tuárum.
13	12	Confitére Dómino in bonis tuis, et bénedic Deum sæculórum: ut reædíficet in te tabernáculum suum, et révocet ad te omnes captívos, et gáudeas in ómnia sǽcula sæculórum.
13	13	Luce spléndida fulgébis, et omnes fines terræ adorábunt te.
13	14	Natiónes ex longínquo ad te vénient: et múnera deferéntes, adorábunt in te Dóminum, et terram tuam in sanctificatiónem habébunt.
13	15	Nomen enim magnum invocábunt in te.
13	16	Maledícti erunt qui contémpserint te: et condemnáti erunt omnes qui blasphemáverint te: benedictíque erunt qui ædificáverint te.
13	17	Tu autem lætáberis in fíliis tuis, quóniam omnes benedicéntur, et congregabúntur ad Dóminum.
13	18	Beáti omnes qui díligunt te, et qui gaudent super pace tua.
13	19	Anima mea bénedic Dóminum, quóniam liberávit Jerúsalem civitátem suam a cunctis tribulatiónibus ejus, Dóminus Deus noster.
13	20	Beátus ero si fúerint relíquiæ séminis mei ad vidéndam claritátem Jerúsalem.
13	21	Portæ Jerúsalem ex sapphíro et smarágdo ædificabúntur: et ex lápide pretióso omnis circúitus murórum ejus.
13	22	Ex lápide cándido et mundo omnes platéæ ejus sternéntur: et per vicos ejus allelúia cantábitur.
13	23	Benedíctus Dóminus, qui exaltávit eam, et sit regnum ejus in sǽcula sæculórum super eam. Amen.
14	1	Et consummáti sunt sermónes Tobíæ. Et postquam illuminátus est Tobías, vixit annis quadragínta duóbus, et vidit fílios nepótum suórum.
14	2	Complétis ítaque annis centum duóbus, sepúltus est honorífice in Nínive.
14	3	Quinquagínta namque et sex annórum lumen oculórum amísit, sexagenárius vero recépit.
14	4	Réliquum vero vitæ suæ in gáudio fuit, et cum bono proféctu timóris Dei perréxit in pace.
14	5	In hora autem mortis suæ vocávit ad se Tobíam fílium suum, et septem júvenes fílios ejus nepótes suos, dixítque eis:
14	6	Prope erit intéritus Nínive: non enim éxcidit verbum Dómini: et fratres nostri, qui dispérsi sunt a terra Israël, reverténtur ad eam.
14	7	Omnis autem desérta terra ejus replébitur, et domus Dei, quæ in ea incénsa est, íterum reædificábitur: ibíque reverténtur omnes timéntes Deum,
14	8	et relínquent gentes idóla sua, et vénient in Jerúsalem, et inhabitábunt in ea,
14	9	et gaudébunt in ea omnes reges terræ, adorántes regem Israël.
14	10	Audíte ergo fílii mei patrem vestrum: servíte Dómino in veritáte, et inquírite ut faciátis quæ plácita sunt illi:
14	11	et fíliis vestris mandáte ut fáciant justítias et eleemósynas, ut sint mémores Dei, et benedícant eum in omni témpore in veritáte, et in tota virtúte sua.
14	12	Nunc ergo fílii audíte me, et nolíte manére hic: sed quacúmque die sepeliéritis matrem vestram circa me in uno sepúlcro, ex eo dirígite gressus vestros ut exeátis hinc:
14	13	vídeo enim quia iníquitas ejus finem dabit ei.
14	14	Factum est autem post óbitum matris suæ, Tobías abscéssit ex Nínive cum uxóre sua, et fíliis, et filiórum fíliis, et revérsus est ad sóceros suos:
14	15	invenítque eos incólumes in senectúte bona: et curam eórum gessit, et ipse clausit óculos eórum: et omnem hereditátem domus Raguélis ipse percépit: vidítque quintam generatiónem, fílios filiórum suórum.
14	16	Et complétis annis nonagínta novem in timóre Dómini, cum gáudio sepeliérunt eum.
14	17	Omnis autem cognátio ejus, et omnis generátio ejus in bona vita, et in sancta conversatióne permánsit, ita ut accépti essent tam Deo, quam homínibus, et cunctis habitántibus in terra.
