1	1	Jacóbus, Dei et Dómini nostri Jesu Christi servus, duódecim tríbubus, quæ sunt in dispersióne, salútem.
1	2	Omne gáudium existimáte fratres mei, cum in tentatiónes várias incidéritis:
1	3	sciéntes quod probátio fídei vestræ patiéntiam operátur.
1	4	Patiéntia autem opus perféctum habet: ut sitis perfécti et íntegri in nullo deficiéntes.
1	5	Si quis autem vestrum índiget sapiéntia, póstulet a Deo, qui dat ómnibus affluénter, et non impróperat: et dábitur ei.
1	6	Póstulet autem in fide nihil hǽsitans: qui enim hǽsitat, símilis est flúctui maris, qui a vento movétur et circumfértur.
1	7	Non ergo ǽstimet homo ille quod accípiat áliquid a Dómino.
1	8	Vir duplex ánimo incónstans est in ómnibus viis suis.
1	9	Gloriétur autem frater húmilis in exaltatióne sua:
1	10	dives autem in humilitáte sua, quóniam sicut flos fœni transíbit:
1	11	exórtus est enim sol cum ardóre, et arefécit fœnum, et flos ejus décidit, et decor vultus ejus depériit: ita et dives in itinéribus suis marcéscet.
1	12	Beátus vir, qui suffert tentatiónem: quóniam cum probátus fúerit, accípiet corónam vitæ, quam repromísit Deus diligéntibus se.
1	13	Nemo cum tentátur, dicat quóniam a Deo tentátur: Deus enim intentátor malórum est: ipse autem néminem tentat.
1	14	Unusquísque vero tentátur a concupiscéntia sua abstráctus, et illéctus.
1	15	Deínde concupiscéntia cum concéperit, parit peccátum: peccátum vero cum consummátum fúerit, génerat mortem.
1	16	Nolíte ítaque erráre fratres mei dilectíssimi.
1	17	Omne datum óptimum, et omne donum perféctum desúrsum est, descéndens a Patre lúminum, apud quem non est transmutátio, nec vicissitúdinis obumbrátio.
1	18	Voluntárie enim génuit nos verbo veritátis, ut simus inítium áliquod creatúræ ejus.
1	19	Scitis fratres mei dilectíssimi. Sit autem omnis homo velox ad audiéndum: tardus autem ad loquéndum, et tardus ad iram.
1	20	Ira enim viri justítiam Dei non operátur.
1	21	Propter quod abjiciéntes omnem immundítiam, et abundántiam malítiæ, in mansuetúdine suscípite ínsitum verbum, quod potest salváre ánimas vestras.
1	22	Estóte autem factóres verbi, et non auditóres tantum: falléntes vosmetípsos.
1	23	Quia si quis audítor est verbi, et non factor: hic comparábitur viro consideránti vultum nativitátis suæ in spéculo:
1	24	considerávit enim se, et ábiit, et statim oblítus est qualis fúerit.
1	25	Qui autem perspéxerit in legem perféctam libertátis, et permánserit in ea, non audítor obliviósus factus, sed factor óperis: hic beátus in facto suo erit.
1	26	Si quis autem putat se religiósum esse, non refrénans linguam suam, sed sedúcens cor suum, hujus vana est relígio.
1	27	Relígio munda, et immaculáta apud Deum et Patrem, hæc est: Visitáre pupíllos, et víduas in tribulatióne eórum, et immaculátum se custodíre ab hoc sǽculo.
2	1	Fratres mei, nolíte in personárum acceptióne habére fidem Dómini nostri Jesu Christi glóriæ.
2	2	Etenim si introíerit in convéntum vestrum vir áureum ánnulum habens in veste cándida, introíerit autem et pauper in sórdido hábitu,
2	3	et intendátis in eum, qui indútus est veste præclára, et dixéritis ei: Tu sede hic bene: páuperi autem dicátis: Tu sta illic: aut sede sub scabéllo pedum meórum:
2	4	nonne judicátis apud vosmetípsos, et facti estis júdices cogitatiónum iniquárum?
2	5	Audíte fratres mei dilectíssimi: nonne Deus elégit páuperes in hoc mundo, dívites in fide, et herédes regni, quod repromísit Deus diligéntibus se?
2	6	Vos autem exhonorástis páuperem. Nonne dívites per poténtiam ópprimunt vos, et ipsi trahunt vos ad judícia?
2	7	Nonne ipsi blasphémant bonum nomen, quod invocátum est super vos?
2	8	Si tamen legem perfícitis regálem secúndum Scriptúras: Díliges próximum tuum sicut teípsum: bene fácitis:
2	9	si autem persónas accípitis, peccátum operámini, redargúti a lege quasi transgressóres.
2	10	Quicúmque autem totam legem serváverit, offéndat autem in uno, factus est ómnium reus.
2	11	Qui enim dixit: Non mœcháberis, dixit et: Non occídes. Quod si non mœcháberis, occídes autem, factus es transgréssor legis.
2	12	Sic loquímini, et sic fácite sicut per legem libertátis incipiéntes judicári.
2	13	Judícium enim sine misericórdia illi, qui non fecit misericórdiam: superexáltat autem misericórdia judícium.
2	14	Quid próderit fratres mei si fidem quis dicat se habére, ópera autem non hábeat? Numquid póterit fides salváre eum?
2	15	Si autem frater, et soror nudi sint, et indígeant victu quotidiáno,
2	16	dicat autem áliquis ex vobis illis: Ite in pace, calefacímini et saturámini: non dedéritis autem eis quæ necessária sunt córpori, quid próderit?
2	17	Sic et fides, si non hábeat ópera, mórtua est in semetípsa.
2	18	Sed dicet quis: Tu fidem habes, et ego ópera hábeo: osténde mihi fidem tuam sine opéribus: et ego osténdam tibi ex opéribus fidem meam.
2	19	Tu credis quóniam unus est Deus: bene facis: et dǽmones credunt, et contremíscunt.
2	20	Vis autem scire o homo inánis, quóniam fides sine opéribus mórtua est?
2	21	Abraham pater noster nonne ex opéribus justificátus est, ófferens Isaac fílium suum super altáre?
2	22	Vides quóniam fides cooperabátur opéribus illíus: et ex opéribus fides consummáta est?
2	23	Et suppléta est Scriptúra, dicens: Crédidit Abraham Deo, et reputátum est illi ad justítiam, et amícus Dei appellátus est.
2	24	Vidétis quóniam ex opéribus justificátur homo, et non ex fide tantum?
2	25	Simíliter et Rahab méretrix, nonne ex opéribus justificáta est, suscípiens núntios, et ália via ejíciens?
2	26	Sicut enim corpus sine spíritu mórtuum est, ita et fides sine opéribus mórtua est.
3	1	Nolíte plures magístri fíeri fratres mei, sciéntes quóniam majus judícium súmitis.
3	2	In multis enim offéndimus omnes. Si quis in verbo non offéndit, hic perféctus est vir: potest étiam freno circumdúcere totum corpus.
3	3	Si autem equis frena in ora míttimus ad consentiéndum nobis, et omne corpus illórum circumférimus.
3	4	Ecce et naves, cum magnæ sint, et a ventis válidis minéntur, circumferúntur a módico gubernáculo ubi ímpetus dirigéntis volúerit.
3	5	Ita et lingua módicum quidem membrum est, et magna exáltat. Ecce quantus ignis quam magnam silvam incéndit!
3	6	Et lingua ignis est, univérsitas iniquitátis. Lingua constitúitur in membris nostris, quæ máculat totum corpus, et inflámmat rotam nativitátis nostræ inflammáta a gehénna.
3	7	Omnis enim natúra bestiárum, et vólucrum, et serpéntium, et ceterórum domántur, et dómita sunt a natúra humána:
3	8	linguam autem nullus hóminum domáre potest: inquiétum malum, plena venéno mortífero.
3	9	In ipsa benedícimus Deum et Patrem: et in ipsa maledícimus hómines, qui ad similitúdinem Dei facti sunt.
3	10	Ex ipso ore procédit benedíctio, et maledíctio. Non opórtet, fratres mei, hæc ita fíeri.
3	11	Numquid fons de eódem forámine emánat dulcem, et amáram aquam?
3	12	Numquid potest, fratres mei, ficus uvas fácere, aut vitis ficus? Sic neque salsa dulcem potest fácere aquam.
3	13	Quis sápiens, et disciplinátus inter vos? Osténdat ex bona conversatióne operatiónem suam in mansuetúdine sapiéntiæ.
3	14	Quod si zelum amárum habétis, et contentiónes sint in córdibus vestris: nolíte gloriári, et mendáces esse advérsus veritátem.
3	15	Non est enim ista sapiéntia desúrsum descéndens: sed terréna, animális, diabólica.
3	16	Ubi enim zelus et conténtio: ibi inconstántia, et omne opus pravum.
3	17	Quæ autem desúrsum est sapiéntia, primum quidem pudíca est, deínde pacífica, modésta, suadíbilis, bonis conséntiens, plena misericórdia, et frúctibus bonis, non júdicans, sine simulatióne.
3	18	Fructus autem justítiæ, in pace seminátur, faciéntibus pacem.
4	1	Unde bella, et lites in vobis? nonne hinc: ex concupiscéntiis vestris, quæ mílitant in membris vestris?
4	2	Concupíscitis, et non habétis: occíditis, et zelátis: et non potéstis adipísci: litigátis, et belligerátis, et non habétis, propter quod non postulátis.
4	3	Pétitis, et non accípitis: eo quod male petátis: ut in concupiscéntiis vestris insumátis.
4	4	Adúlteri nescítis quia amicítia hujus mundi inimíca est Dei? Quicúmque ergo volúerit amícus esse sǽculi hujus, inimícus Dei constitúitur.
4	5	An putátis quia inániter Scriptúra dicat: Ad invídiam concupíscit spíritus, qui hábitat in vobis?
4	6	Majórem autem dat grátiam. Propter quod dicit: Deus supérbis resístit, humílibus autem dat grátiam.
4	7	Súbditi ergo estóte Deo, resístite autem diábolo, et fúgiet a vobis.
4	8	Appropinquáte Deo, et appropinquábit vobis. Emundáte manus, peccatóres: et purificáte corda, dúplices ánimo.
4	9	Míseri estóte, et lugéte, et ploráte: risus vester in luctum convertátur, et gáudium in mœrórem.
4	10	Humiliámini in conspéctu Dómini, et exaltábit vos.
4	11	Nolíte detráhere altérutrum fratres. Qui détrahit fratri, aut qui júdicat fratrem suum, détrahit legi, et júdicat legem. Si autem júdicas legem, non es factor legis, sed judex.
4	12	Unus est legislátor, et judex, qui potest pérdere, et liberáre.
4	13	Tu autem quis es, qui júdicas próximum? Ecce nunc qui dícitis: Hódie, aut crástino íbimus in illam civitátem, et faciémus ibi quidem annum, et mercábimur, et lucrum faciémus:
4	14	qui ignorátis quid erit in crástino.
4	15	Quæ est enim vita vestra? vapor est ad módicum parens, et deínceps exterminábitur: pro eo ut dicátis: Si Dóminus volúerit. Et: Si vixérimus, faciémus hoc, aut illud.
4	16	Nunc autem exsultátis in supérbiis vestris. Omnis exsultátio talis, malígna est.
4	17	Sciénti ígitur bonum fácere, et non faciénti, peccátum est illi.
5	1	Agite nunc dívites, ploráte ululántes in misériis vestris, quæ advénient vobis.
5	2	Divítiæ vestræ putrefáctæ sunt, et vestiménta vestra a tíneis comésta sunt.
5	3	Aurum, et argéntum vestrum æruginávit: et ærúgo eórum in testimónium vobis erit, et manducábit carnes vestras sicut ignis. Thesaurizástis vobis iram in novíssimis diébus.
5	4	Ecce merces operariórum, qui messuérunt regiónes vestras, quæ fraudáta est a vobis, clamat: et clamor eórum in aures Dómini Sábaoth introívit.
5	5	Epuláti estis super terram, et in luxúriis enutrístis corda vestra in die occisiónis.
5	6	Addixístis, et occidístis justum, et non réstitit vobis.
5	7	Patiéntes ígitur estóte fratres usque ad advéntum Dómini. Ecce agrícola exspéctat pretiósum fructum terræ, patiénter ferens donec accípiat temporáneum, et serótinum.
5	8	Patiéntes ígitur estóte et vos, et confirmáte corda vestra: quóniam advéntus Dómini appropinquávit.
5	9	Nolíte ingemíscere fratres in altérutrum, ut non judicémini. Ecce judex ante jánuam assístit.
5	10	Exémplum accípite, fratres, éxitus mali, labóris, et patiéntiæ, prophétas, qui locúti sunt in nómine Dómini.
5	11	Ecce beatificámus eos, qui sustinuérunt. Sufferéntiam Job audístis, et finem Dómini vidístis, quóniam miséricors Dóminus est, et miserátor.
5	12	Ante ómnia autem, fratres mei, nolíte juráre, neque per cælum, neque per terram, neque áliud quodcúmque juraméntum. Sit autem sermo vester: Est, est: Non, non: ut non sub judício decidátis.
5	13	Tristátur áliquis vestrum? oret: æquo ánimo est? psallat.
5	14	Infirmátur quis in vobis? indúcat presbýteros Ecclésiæ, et orent super eum, ungéntes eum óleo in nómine Dómini:
5	15	et orátio fídei salvábit infírmum, et alleviábit eum Dóminus: et si in peccátis sit, remitténtur ei.
5	16	Confitémini ergo altérutrum peccáta vestra, et oráte pro ínvicem ut salvémini: multum enim valet deprecátio justi assídua.
5	17	Elías homo erat símilis nobis passíbilis: et oratióne orávit ut non plúeret super terram, et non pluit annos tres, et menses sex.
5	18	Et rursum orávit: et cælum dedit plúviam, et terra dedit fructum suum.
5	19	Fratres mei, si quis ex vobis erráverit a veritáte, et convérterit quis eum:
5	20	scire debet quóniam qui convérti fécerit peccatórem ab erróre viæ suæ, salvábit ánimam ejus a morte, et opériet multitúdinem peccatórum.
