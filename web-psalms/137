Confitébor tibi, Dómine, in toto corde meo: * quóniam audísti verba oris mei.<br />
In conspéctu Angelórum psallam tibi: * adorábo ad templum sanctum tuum, et confitébor nómini tuo.<br />
Super misericórdia tua, et veritáte tua: * quóniam magnificásti super omne, nomen sanctum tuum.<br />
In quacúmque die invocávero te, exáudi me: * multiplicábis in ánima mea virtútem.<br />
Confiteántur tibi, Dómine, omnes reges terræ : * quia audiérunt ómnia verba oris tui.<br />
Et cantent in viis Dómini: * quóniam magna est glória Dómini.<br />
Quóniam excélsus Dóminus, et humília réspicit: * et alta a longe cognóscit.<br />
Si ambulávero in médio tribulatiónis, vivificábis me: † et super iram inimicórum meórum extendísti manum tuam, * et salvum me fecit déxtera tua.<br />
Dóminus retríbuet pro me: † Dómine, misericórdia tua in sæculum: * ópera mánuum tuárum ne despícias.<br />
