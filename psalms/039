Exspéctans exspectávi Dóminum, * et inténdit míhi.
Et exaudívit préces méas: * et edúxit me de lácu misériæ, et de lúto fǽcis.
Et státuit super pétram pédes méos: * et diréxit gréssus méos.
Et immísit in os méum cánticum nóvum * cármen Déo nóstro.
Vidébunt múlti, et timébunt: * et sperábunt in Dómino.
Beátus vir, cújus est nómen Dómini spes éjus * et non respéxit in vanitátes et insánias fálsas.
Múlta fecísti tu, Dómine, Déus méus, mirabília túa: * et cogitatiónibus túis non est qui símilis sit tíbi.
Annuntiávi et locútus sum: * multiplicáti sunt super númerum.
Sacrifícium et oblatiónem noluísti: * áures autem perfecísti míhi.
Holocáustum et pro peccáto non postulásti: * tunc díxi: Ecce vénio.
In cápite líbri scríptum est de me ut fácerem voluntátem túam: * Déus méus, vólui, et légem túam in médio córdis méi.
Annuntiávi justítiam túam in ecclésia mágna, * ecce lábia méa non prohibébo: Dómine, tu scísti.
Justítiam túam non abscóndi in córde méo: * veritátem túam et salutáre túum díxi.
Non abscóndi misericórdiam túam et veritátem túam * a concílio múlto.
Tu autem, Dómine, ne longe fácias miseratiónes túas a me: * misericórdia túa et véritas túa semper suscepérunt me.
Quóniam circumdedérunt me mála, quórum non est númerus: * comprehendérunt me iniquitátes méæ, * et non pótui ut vidérem.
Multiplicátæ sunt super capíllos cápitis méi: * et cor méum derelíquit me.
Compláceat tíbi, Dómine, ut éruas me: * Dómine, ad adjuvándum me réspice.
Confundántur et revereántur simul qui quǽrunt ánimam méam, * ut áuferant éam.
Convertántur retrórsum et revereántur: * qui vólunt míhi mála.
Férant conféstim confusiónem súam: * qui dícunt míhi: Éuge, éuge.
Exsúltent et læténtur super te ómnes quæréntes te: * et dícant semper: Magnificétur Dóminus : qui díligunt salutáre túum.
Ego autem mendícus sum, et páuper: * Dóminus sollícitus est méi.
Adjútor méus et protéctor méus tu es: * Déus méus, ne tardáveris.
