Ecce Dóminus Deus in virtúte venit, * et bráchium eius dominátur;
ecce merces eius cum eo * et præmium illíus coram illo.
Sicut pastor gregem suum pascit, in bráchio suo cóngregat agnos et in sinu suo levat; * fetas ipse portat.
Quis mensus est pugíllo aquas et cælos palmo dispósuit, módio contínuit púlverem terræ et librávit in póndere montes * et colles in statéra?
Quis diréxit spíritum Dómini? * Aut quis consílium suum osténdit illi?
Cum quo íniit consílium et instrúxit eum * et dócuit eum sémitam iustítiæ
et erudívit eum sciéntiam * et viam prudéntiæ osténdit illi?
Ecce gentes quasi stilla sítulæ et quasi moméntum púlveris in statéra reputántur; * ecce ínsulæ quasi pulvis exíguus.
Et Líbanus non suffíciet ad succendéndum, * et animália eius non suffícient ad holocáustum.
Omnes gentes, quasi non sint, coram eo; * quasi níhilum et ináne reputántur ab eo.
