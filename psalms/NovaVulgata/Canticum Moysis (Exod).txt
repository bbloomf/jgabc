Cantémus Dómino: † glorióse enim magnificátus est, * equum et ascensórem deiécit in mare.
Fortitúdo mea et robur meum Dóminus, * et factus est mihi in salútem.
Iste Deus meus, et glorificábo eum; * Deus patris mei, et exaltábo eum!
Dóminus quasi vir pugnátor; † Dóminus nomen eius! * Currus pharaónis et exércitum eius proiécit in mare.
In spíritu furóris tui congregátæ sunt aquæ; † stetit ut agger unda fluens, * coagulátæ sunt abyssi in medio mari.
Dixit inimícus: «Pérsequar, comprehéndam; * dívidam spólia, implébitur ánima mea:
evaginábo gládium meum, * interfíciet eos manus mea!».
Flavit spíritus tuus, et opéruit eos mare; * submérsi sunt quasi plumbum in aquis veheméntibus.
Quis símilis tui in diis, Dómine? Quis símilis tui, magníficus in sanctitáte, * terríbilis atque laudábilis, fáciens mirabília?
Extendísti manum tuam, devorávit eos terra. * Dux fuísti in misericórdia tua pópulo, quem redemísti,
et portásti eum in fortitúdine tua * ad habitáculum sanctum tuum.
Introdúces eos et plantábis * in monte hereditátis tuæ, firmíssimo habitáculo tuo,
quod operátus es, Dómine, * sanctuário, Dómine, quod firmavérunt manus tuæ.
Dóminus regnábit * in ætérnum et ultra!
