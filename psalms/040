Beátus qui intélligit super egénum, et páuperem: * in díe mála liberábit éum Dóminus.
Dóminus consérvet éum, et vivíficet éum, et beátum fáciat éum in térra: * et non trádat éum in ánimam inimicórum éjus.
Dóminus ópem ferat illi super lectum dolóris éjus: * univérsum stratum éjus versásti in infirmitáte éjus.
Ego díxi : Dómine, miserére méi: * sána ánimam méam, quia peccávi tíbi.
Inimíci méi dixérunt mála míhi: * quando moriétur, et períbit nómen éjus?
Et si ingrediebátur ut vidéret, vána loquebátur: * cor éjus congregávit iniquitátem síbi.
Egrediebátur fóras, * et loquebátur in idípsum.
Advérsum me susurrábant ómnes inimíci méi: * advérsum me cogitábant mála míhi.
Vérbum iníquum constituérunt advérsum me: * Numquid qui dórmit non adjíciet ut resúrgat?
Etenim hómo pácis méæ, in quo sperávi: * qui edébat pánes méos, magnificávit super me supplantatiónem.
Tu autem, Dómine, miserére méi, et resúscita me: * et retríbuam éis.
In hoc cognóvi quóniam voluísti me: * quóniam non gaudébit inimícus méus super me.
Me autem propter innocéntiam suscepísti: * et confirmásti me in conspéctu túo in ætérnum.
Benedíctus Dóminus, Déus Israël, a sǽculo et usque in sǽculum: * fíat, fíat.
