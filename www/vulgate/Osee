1	1	Verbum Dómini, quod factum est ad Osée fílium Beéri, in diébus Ozíæ, Jóathan, Achaz, Ezechíæ, regum Juda: et in diébus Jeróboam, fílii Joas, regis Israël.
1	2	Princípium loquéndi Dómino in Osée: et dixit Dóminus ad Osée: Vade, sume tibi uxórem fornicatiónum, et fac tibi fílios fornicatiónum: quia fórnicans fornicábitur terra a Dómino.
1	3	Et ábiit, et accépit Gomer, fíliam Debélaim: et concépit, et péperit ei fílium.
1	4	Et dixit Dóminus ad eum: Voca nomen ejus Jézrahel, quóniam adhuc módicum, et visitábo sánguinem Jézrahel super domum Jehu, et quiéscere fáciam regnum domus Israël.
1	5	Et in illa die cónteram arcum Israël in valle Jézrahel.
1	6	Et concépit adhuc, et péperit fíliam. Et dixit ei: Voca nomen ejus Absque misericórdia: quia non addam ultra miseréri dómui Israël, sed oblivióne oblivíscar eórum.
1	7	Et dómui Juda miserébor, et salvábo eos in Dómino Deo suo: et non salvábo eos in arcu, et gládio, et in bello, et in equis, et in equítibus.
1	8	Et ablactávit eam, quæ erat Absque misericórdia. Et concépit, et péperit fílium.
1	9	Et dixit: Voca nomen ejus Non pópulus meus: quia vos non pópulus meus, et ego non ero vester.
1	10	Et erit númerus filiórum Israël quasi aréna maris, quæ sine mensúra est, et non numerábitur. Et erit in loco ubi dicétur eis: Non pópulus meus vos: dicétur eis: Fílii Dei vivéntis.
1	11	Et congregabúntur fílii Juda, et fílii Israël páriter: et ponent sibímet caput unum, et ascéndent de terra: quia magnus dies Jézrahel.
2	1	Dícite frátribus vestris: Pópulus meus: et soróri vestræ, Misericórdiam consecúta.
2	2	Judicáte matrem vestram, judicáte: quóniam ipsa non uxor mea, et ego non vir ejus: áuferat fornicatiónes suas a fácie sua, et adultéria sua de médio úberum suórum.
2	3	Ne forte exspóliem eam nudam, et státuam eam secúndum diem nativitátis suæ: et ponam eam quasi solitúdinem, et státuam eam velut terram ínviam, et interfíciam eam siti.
2	4	Et filiórum illíus non miserébor: quóniam fílii fornicatiónum sunt.
2	5	Quia fornicáta est mater eórum, confúsa est quæ concépit eos: quia dixit: Vadam post amatóres meos, qui dant panes mihi, et aquas meas, lanam meam, et linum meum, óleum meum, et potum meum.
2	6	Propter hoc ecce ego sépiam viam tuam spinis, et sépiam eam macéria, et sémitas suas non invéniet.
2	7	Et sequétur amatóres suos, et non apprehéndet eos: et quæret eos, et non invéniet, et dicet: Vadam, et revértar ad virum meum priórem: quia bene mihi erat tunc magis quam nunc.
2	8	Et hæc nescívit, quia ego dedi ei fruméntum, et vinum, et óleum, et argéntum multiplicávi ei, et aurum, quæ fecérunt Baal.
2	9	Idcírco convértar, et sumam fruméntum meum in témpore suo, et vinum meum in témpore suo, et liberábo lanam meam et linum meum, quæ operiébant ignomíniam ejus.
2	10	Et nunc revelábo stultítiam ejus in óculis amatórum ejus: et vir non éruet eam de manu mea:
2	11	et cessáre fáciam omne gáudium ejus, solemnitátem ejus, neoméniam ejus, sábbatum ejus, et ómnia festa témpora ejus.
2	12	Et corrúmpam víneam ejus, et ficum ejus: de quibus dixit: Mercédes hæ meæ sunt, quas dedérunt mihi amatóres mei: et ponam eam in saltum, et cómedet eam béstia agri.
2	13	Et visitábo super eam dies Báalim, quibus accendébat incénsum, et ornabátur ináure sua, et moníli suo, et ibat post amatóres suos, et mei obliviscebátur, dicit Dóminus.
2	14	Propter hoc ecce ego lactábo eam, et ducam eam in solitúdinem: et loquar ad cor ejus.
2	15	Et dabo ei vinitóres ejus ex eódem loco, et vallem Achor ad aperiéndam spem: et canet ibi juxta dies juventútis suæ, et juxta dies ascensiónis suæ de terra Ægýpti.
2	16	Et erit in die illa, ait Dóminus: vocábit me, Vir meus: et non vocábit me ultra Báali.
2	17	Et áuferam nómina Báalim de ore ejus, et non recordábitur ultra nóminis eórum.
2	18	Et percútiam cum eis fœdus in die illa, cum béstia agri, et cum vólucre cæli, et cum réptili terræ: et arcum, et gládium, et bellum cónteram de terra: et dormíre eos fáciam fiduciáliter.
2	19	Et sponsábo te mihi in sempitérnum: et sponsábo te mihi in justítia, et judício, et in misericórdia, et in miseratiónibus.
2	20	Et sponsábo te mihi in fide: et scies quia ego Dóminus.
2	21	Et erit in die illa: Exáudiam, dicit Dóminus, exáudiam cælos, et illi exáudient terram.
2	22	Et terra exáudiet tríticum, et vinum, et óleum: et hæc exáudient Jézrahel.
2	23	Et seminábo eam mihi in terra, et miserébor ejus, quæ fuit Absque misericórdia.
2	24	Et dicam non pópulo meo: Pópulus meus es tu: et ipse dicet: Deus meus es tu.
3	1	Et dixit Dóminus ad me: Adhuc vade, et dílige mulíerem diléctam amíco et adúlteram: sicut díligit Dóminus fílios Israël, et ipsi respíciunt ad deos aliénos, et díligunt vinácia uvárum.
3	2	Et fodi eam mihi quíndecim argénteis, et coro hórdei, et dimídio coro hórdei.
3	3	Et dixi ad eam: Dies multos exspectábis me: non fornicáberis, et non eris viro: sed et ego exspectábo te.
3	4	Quia dies multos sedébunt fílii Israël sine rege, et sine príncipe, et sine sacrifício, et sine altári, et sine ephod, et sine théraphim.
3	5	Et post hæc reverténtur fílii Israël, et quærent Dóminum Deum suum, et David regem suum: et pavébunt ad Dóminum, et ad bonum ejus, in novíssimo diérum.
4	1	Audíte verbum Dómini fílii Israël, quia judícium Dómino cum habitatóribus terræ: non est enim véritas, et non est misericórdia, et non est sciéntia Dei in terra.
4	2	Maledíctum, et mendácium, et homicídium, et furtum, et adultérium inundavérunt, et sanguis sánguinem tétigit.
4	3	Propter hoc lugébit terra, et infirmábitur omnis, qui hábitat in ea, in béstia agri, et in vólucre cæli: sed et pisces maris congregabúntur.
4	4	Verúmtamen unusquísque non júdicet, et non arguátur vir: pópulus enim tuus sicut hi, qui contradícunt sacerdóti.
4	5	Et córrues hódie, et córruet étiam prophéta tecum: nocte tacére feci matrem tuam.
4	6	Contícuit pópulus meus, eo quod non habúerit sciéntiam: quia tu sciéntiam repulísti, repéllam te, ne sacerdótio fungáris mihi: et oblíta es legis Dei tui, oblivíscar filiórum tuórum et ego.
4	7	Secúndum multitúdinem eórum sic peccavérunt mihi: glóriam eórum in ignomíniam commutábo.
4	8	Peccáta pópuli mei cómedent, et ad iniquitátem eórum sublevábunt ánimas eórum.
4	9	Et erit sicut pópulus, sic sacérdos: et visitábo super eum vias ejus, et cogitatiónes ejus reddam ei.
4	10	Et cómedent, et non saturabúntur: fornicáti sunt, et non cessavérunt: quóniam Dóminum dereliquérunt in non custodiéndo.
4	11	Fornicátio, et vinum, et ebríetas áuferunt cor.
4	12	Pópulus meus in ligno suo interrogávit, et báculus ejus annuntiávit ei: spíritus enim fornicatiónum decépit eos, et fornicáti sunt a Deo suo.
4	13	Super cápita móntium sacrificábant, et super colles accendébant thymiáma: subtus quercum, et pópulum, et terebínthum, quia bona erat umbra ejus: ídeo fornicabúntur fíliæ vestræ, et sponsæ vestræ adúlteræ erunt.
4	14	Non visitábo super fílias vestras cum fúerint fornicátæ, et super sponsas vestras cum adulteráverint: quóniam ipsi cum meretrícibus conversabántur, et cum effeminátis sacrificábant, et pópulus non intélligens vapulábit.
4	15	Si fornicáris tu Israël, non delínquat saltem Juda: et nolíte íngredi in Gálgala, et ne ascendéritis in Betháven, neque juravéritis: Vivit Dóminus.
4	16	Quóniam sicut vacca lascíviens declinávit Israël: nunc pascet eos Dóminus, quasi agnum in latitúdine.
4	17	Párticeps idolórum Ephraim, dimítte eum.
4	18	Separátum est convívium eórum, fornicatióne fornicáti sunt: dilexérunt afférre ignomíniam protectóres ejus.
4	19	Ligávit eum spíritus in alis suis, et confundéntur a sacrifíciis suis.
5	1	Audíte hoc sacerdótes, et atténdite domus Israël, et domus regis auscultáte: quia vobis judícium est, quóniam láqueus facti estis speculatióni, et rete expánsum super Thabor.
5	2	Et víctimas declinástis in profúndum: et ego erudítor ómnium eórum.
5	3	Ego scio Ephraim, et Israël non est abscónditus a me: quia nunc fornicátus est Ephraim, contaminátus est Israël.
5	4	Non dabunt cogitatiónes suas ut revertántur ad Deum suum: quia spíritus fornicatiónum in médio eórum, et Dóminum non cognovérunt.
5	5	Et respondébit arrogántia Israël in fácie ejus: et Israël, et Ephraim ruent in iniquitáte sua: ruet étiam Judas cum eis.
5	6	In grégibus suis, et in arméntis suis vadent ad quæréndum Dóminum, et non invénient: ablátus est ab eis.
5	7	In Dóminum prævaricáti sunt, quia fílios aliénos genuérunt: nunc devorábit eos mensis, cum pártibus suis.
5	8	Clángite búccina in Gábaa, tuba in Rama: ululáte in Betháven, post tergum tuum Bénjamin.
5	9	Ephraim in desolatióne erit in die correptiónis: in tríbubus Israël osténdi fidem.
5	10	Facti sunt príncipes Juda quasi assuméntes términum: super eos effúndam quasi aquam iram meam.
5	11	Calúmniam pátiens est Ephraim, fractus judício: quóniam cœpit abíre post sordes.
5	12	Et ego quasi tínea Ephraim: et quasi putrédo dómui Juda.
5	13	Et vidit Ephraim languórem suum, et Juda vínculum suum: et ábiit Ephraim ad Assur, et misit ad regem ultórem: et ipse non póterit sanáre vos, nec sólvere póterit a vobis vínculum.
5	14	Quóniam ego quasi leǽna Ephraim, et quasi cátulus leónis dómui Juda: ego ego cápiam, et vadam: tollam, et non est qui éruat.
5	15	Vadens revértar ad locum meum, donec deficiátis, et quærátis fáciem meam.
6	1	In tribulatióne sua mane consúrgent ad me: Veníte, et revertámur ad Dóminum:
6	2	quia ipse cepit, et sanábit nos: percútiet, et curábit nos.
6	3	Vivificábit nos post duos dies: in die tértia suscitábit nos, et vivémus in conspéctu ejus. Sciémus, sequemúrque ut cognoscámus Dóminum: quasi dilúculum præparátus est egréssus ejus, et véniet quasi imber nobis temporáneus, et serótinus terræ.
6	4	Quid fáciam tibi Ephraim? quid fáciam tibi Juda? misericórdia vestra quasi nubes matutína, et quasi ros mane pertránsiens.
6	5	Propter hoc dolávi in prophétis, occídi eos in verbis oris mei: et judícia tua quasi lux egrediéntur.
6	6	Quia misericórdiam vólui, et non sacrifícium, et sciéntiam Dei plus quam holocáusta.
6	7	Ipsi autem sicut Adam transgréssi sunt pactum: ibi prævaricáti sunt in me.
6	8	Gálaad cívitas operántium idólum, supplantáta sánguine.
6	9	Et quasi fauces virórum latrónum, párticeps sacerdótum, in via interficiéntium pergéntes de Sichem: quia scelus operáti sunt.
6	10	In domo Israël vidi horréndum: ibi fornicatiónes Ephraim: contaminátus est Israël.
6	11	Sed et Juda pone messem tibi, cum convértero captivitátem pópuli mei.
7	1	Cum sanáre vellem Israël, reveláta est iníquitas Ephraim, et malítia Samaríæ, quia operáti sunt mendácium: et fur ingréssus est spólians, latrúnculus foris.
7	2	Et ne forte dicant in córdibus suis, omnem malítiam eórum me recordátum: nunc circumdedérunt eos adinventiónes suæ, coram fácie mea factæ sunt.
7	3	In malítia sua lætificavérunt regem: et in mendáciis suis príncipes.
7	4	Omnes adulterántes, quasi clíbanus succénsus a coquénte: quiévit páululum cívitas a commistióne ferménti, donec fermentarétur totum.
7	5	Dies regis nostri: cœpérunt príncipes fúrere a vino: exténdit manum suam cum illusóribus.
7	6	Quia applicuérunt quasi clíbanum cor suum, cum insidiarétur eis: tota nocte dormívit coquens eos, mane ipse succénsus quasi ignis flammæ.
7	7	Omnes calefácti sunt quasi clíbanus, et devoravérunt júdices suos: omnes reges eórum cecidérunt: non est qui clamet in eis ad me.
7	8	Ephraim in pópulis ipse commiscebátur: Ephraim factus est subcinerícius panis, qui non reversátur.
7	9	Comedérunt aliéni robur ejus, et ipse nescívit: sed et cani effúsi sunt in eo, et ipse ignorávit.
7	10	Et humiliábitur supérbia Israël in fácie ejus: nec revérsi sunt ad Dóminum Deum suum, et non quæsiérunt eum in ómnibus his.
7	11	Et factus est Ephraim quasi colúmba sedúcta non habens cor: Ægýptum invocábant, ad Assýrios abiérunt.
7	12	Et cum profécti fúerint, expándam super eos rete meum: quasi vólucrem cæli détraham eos, cædam eos secúndum auditiónem cœtus eórum.
7	13	Væ eis, quóniam recessérunt a me: vastabúntur, quia prævaricáti sunt in me, et ego redémi eos: et ipsi locúti sunt contra me mendácia.
7	14	Et non clamavérunt ad me in corde suo, sed ululábant in cubílibus suis: super tríticum et vinum ruminábant, recessérunt a me.
7	15	Et ego erudívi eos, et confortávi bráchia eórum: et in me cogitavérunt malítiam.
7	16	Revérsi sunt ut essent absque jugo: facti sunt quasi arcus dolósus: cadent in gládio príncipes eórum, a furóre linguæ suæ. Ista subsannátio eórum in terra Ægýpti.
8	1	In gútture tuo sit tuba quasi áquila super domum Dómini: pro eo quod transgréssi sunt fœdus meum, et legem meam prævaricáti sunt.
8	2	Me invocábunt: Deus meus cognóvimus te Israël.
8	3	Projécit Israël bonum: inimícus persequétur eum.
8	4	Ipsi regnavérunt, et non ex me: príncipes exstitérunt, et non cognóvi: argéntum suum, et aurum suum fecérunt sibi idóla, ut interírent.
8	5	Projéctus est vítulus tuus Samaría, irátus est furor meus in eos. Usquequo non póterunt emundári?
8	6	Quia ex Israël et ipse est: ártifex fecit illum, et non est Deus: quóniam in araneárum telas erit vítulus Samaríæ.
8	7	Quia ventum seminábunt, et túrbinem metent: culmus stans non est in eo, germen non fáciet farínam: quod etsi fécerit, aliéni cómedent eam.
8	8	Devorátus est Israël: nunc factus est in natiónibus quasi vas immúndum.
8	9	Quia ipsi ascendérunt ad Assur, ónager solitárius sibi: Ephraim múnera dedérunt amatóribus.
8	10	Sed et cum mercéde condúxerint natiónes, nunc congregábo eos: et quiéscent paulísper ab ónere regis, et príncipum.
8	11	Quia multiplicávit Ephraim altária ad peccándum: factæ sunt ei aræ in delíctum.
8	12	Scribam ei multíplices leges meas, quæ velut aliénæ computátæ sunt.
8	13	Hóstias ófferent, immolábunt carnes, et cómedent, et Dóminus non suscípiet eas: nunc recordábitur iniquitátis eórum, et visitábit peccáta eórum: ipsi in Ægýptum converténtur.
8	14	Et oblítus est Israël factóris sui, et ædificávit delúbra: et Judas multiplicávit urbes munítas: et mittam ignem in civitátes ejus, et devorábit ædes illíus.
9	1	Noli lætári Israël, noli exsultáre sicut pópuli: quia fornicátus es a Deo tuo: dilexísti mercédem super omnes áreas trítici.
9	2	Area et tórcular non pascet eos, et vinum mentiétur eis.
9	3	Non habitábunt in terra Dómini: revérsus est Ephraim in Ægýptum, et in Assýriis pollútum comédit.
9	4	Non libábunt Dómino vinum, et non placébunt ei. Sacrifícia eórum quasi panis lugéntium: omnes, qui cómedent eum, contaminabúntur: quia panis eórum ánimæ ipsórum, non intrábit in domum Dómini.
9	5	Quid faciétis in die solémni, in die festivitátis Dómini?
9	6	Ecce enim profécti sunt a vastitáte: Ægýptus congregábit eos, Memphis sepéliet eos: desiderábile argéntum eórum urtíca hereditábit, lappa in tabernáculis eórum.
9	7	Venérunt dies visitatiónis, venérunt dies retributiónis: scitóte Israël stultum prophétam, insánum virum spirituálem, propter multitúdinem iniquitátis tuæ, et multitúdinem améntiæ.
9	8	Speculátor Ephraim cum Deo meo: prophéta láqueus ruínæ factus est super omnes vias ejus, insánia in domo Dei ejus.
9	9	Profúnde peccavérunt, sicut in diébus Gábaa: recordábitur iniquitátis eórum, et visitábit peccáta eórum.
9	10	Quasi uvas in desérto invéni Israël: quasi prima poma ficúlneæ in cacúmine ejus vidi patres eórum: ipsi autem intravérunt ad Beélphegor, et abalienáti sunt in confusiónem, et facti sunt abominábiles sicut ea, quæ dilexérunt.
9	11	Ephraim quasi avis avolávit, glória eórum a partu, et ab útero, et a concéptu.
9	12	Quod etsi enutríerint fílios suos, absque líberis eos fáciam in homínibus: sed et væ eis cum recéssero ab eis.
9	13	Ephraim, ut vidi, Tyrus erat fundáta in pulchritúdine: et Ephraim edúcet ad interfectórem fílios suos.
9	14	Da eis Dómine. Quid dabis eis? Da eis vulvam sine líberis, et úbera aréntia.
9	15	Omnes nequítiæ eórum in Galgal, quia ibi exósos hábui eos: propter malítiam adinventiónum eórum, de domo mea ejíciam eos: non addam ut díligam eos, omnes príncipes eórum recedéntes.
9	16	Percússus est Ephraim, radix eórum exsiccáta est: fructum nequáquam fácient. Quod etsi genúerint, interfíciam amantíssima úteri eórum.
9	17	Abjíciet eos Deus meus, quia non audiérunt eum: et erunt vagi in natiónibus.
10	1	Vitis frondósa Israël, fructus adæquátus est ei: secúndum multitúdinem fructus sui multiplicávit altária, juxta ubertátem terræ suæ exuberávit simulácris.
10	2	Divísum est cor eórum, nunc interíbunt: ipse confrínget simulácra eórum, depopulábitur aras eórum.
10	3	Quia nunc dicent: Non est rex nobis: non enim timémus Dóminum: et rex quid fáciet nobis?
10	4	Loquímini verba visiónis inútilis, et feriétis fœdus: et germinábit quasi amaritúdo judícium super sulcos agri.
10	5	Vaccas Betháven coluérunt habitatóres Samaríæ: quia luxit super eum pópulus ejus, et ædítui ejus super eum exsultavérunt in glória ejus, quia migrávit ab eo.
10	6	Síquidem et ipse in Assur delátus est, munus regi ultóri: confúsio Ephraim cápiet, et confundétur Israël in voluntáte sua.
10	7	Transíre fecit Samaría regem suum quasi spumam super fáciem aquæ.
10	8	Et disperdéntur excélsa idóli, peccátum Israël: lappa, et tríbulus ascéndet super aras eórum: et dicent móntibus: Operíte nos: et cóllibus: Cádite super nos.
10	9	Ex diébus Gábaa, peccávit Israël, ibi stetérunt: non comprehéndet eos in Gábaa prœ́lium super fílios iniquitátis.
10	10	Juxta desidérium meum corrípiam eos: congregabúntur super eos pópuli, cum corripiéntur propter duas iniquitátes suas.
10	11	Ephraim vítula docta dilígere tritúram, et ego transívi super pulchritúdinem colli ejus: ascéndam super Ephraim, arábit Judas, confrínget sibi sulcos Jacob.
10	12	Semináte vobis in justítia, et métite in ore misericórdiæ, innováte vobis novále: tempus autem requiréndi Dóminum, cum vénerit qui docébit vos justítiam.
10	13	Arástis impietátem, iniquitátem messuístis, comedístis frugem mendácii: quia confísus es in viis tuis, in multitúdine fórtium tuórum.
10	14	Consúrget tumúltus in pópulo tuo: et omnes munitiónes tuæ vastabúntur, sicut vastátus est Sálmana a domo ejus qui judicávit Baal in die prœ́lii, matre super fílios allísa.
10	15	Sic fecit vobis Bethel, a fácie malítiæ nequitiárum vestrárum.
11	1	Sicut mane tránsiit, pertránsiit rex Israël. Quia puer Israël, et diléxi eum: et ex Ægýpto vocávi fílium meum.
11	2	Vocavérunt eos, sic abiérunt a fácie eórum: Báalim immolábant, et simulácris sacrificábant.
11	3	Et ego quasi nutrícius Ephraim, portábam eos in bráchiis meis: et nesciérunt quod curárem eos.
11	4	In funículis Adam traham eos, in vínculis caritátis: et ero eis quasi exáltans jugum super maxíllas eórum: et declinávi ad eum ut vescerétur.
11	5	Non revertétur in terram Ægýpti, et Assur ipse rex ejus: quóniam noluérunt convérti.
11	6	Cœpit gládius in civitátibus ejus, et consúmet eléctos ejus, et cómedet cápita eórum.
11	7	Et pópulus meus pendébit ad réditum meum: jugum autem imponétur eis simul, quod non auferétur.
11	8	Quómodo dabo te Ephraim, prótegam te Israël? quómodo dabo te sicut Adama, ponam te ut Séboim? Convérsum est in me cor meum, páriter conturbáta est pœnitúdo mea.
11	9	Non fáciam furórem iræ meæ: non convértar ut dispérdam Ephraim: quóniam Deus ego, et non homo: in médio tui sanctus, et non ingrédiar civitátem.
11	10	Post Dóminum ambulábunt, quasi leo rúgiet: quia ipse rúgiet, et formidábunt fílii maris.
11	11	Et avolábunt quasi avis ex Ægýpto, et quasi colúmba de terra Assyriórum: et collocábo eos in dómibus suis, dicit Dóminus.
11	12	Circúmdedit me in negatióne Ephraim, et in dolo domus Israël: Judas autem testis descéndit cum Deo, et cum sanctis fidélis.
12	1	Ephraim pascit ventum, et séquitur æstum: tota die mendácium, et vastitátem multíplicat: et fœdus cum Assýriis íniit, et óleum in Ægýptum ferébat.
12	2	Judícium ergo Dómini cum Juda, et visitátio super Jacob: juxta vias ejus, et juxta adinventiónes ejus reddet ei.
12	3	In útero supplantávit fratrem suum, et in fortitúdine sua diréctus est cum ángelo.
12	4	Et inváluit ad ángelum, et confortátus est: flevit, et rogávit eum: in Bethel invénit eum, et ibi locútus est nobíscum.
12	5	Et Dóminus Deus exercítuum, Dóminus memoriále ejus.
12	6	Et tu ad Deum tuum convertéris: misericórdiam et judícium custódi, et spera in Deo tuo semper.
12	7	Chánaan, in manu ejus statéra dolósa, calúmniam diléxit.
12	8	Et dixit Ephraim: Verúmtamen dives efféctus sum, invéni idólum mihi: omnes labóres mei non invénient mihi iniquitátem, quam peccávi.
12	9	Et ego Dóminus Deus tuus ex terra Ægýpti, adhuc sedére te fáciam in tabernáculis, sicut in diébus festivitátis.
12	10	Et locútus sum super prophétas, et ego visiónem multiplicávi, et in manu prophetárum assimilátus sum.
12	11	Si Gálaad idólum, ergo frustra erant in Galgal bobus immolántes: nam et altária eórum quasi acérvi super sulcos agri.
12	12	Fugit Jacob in regiónem Sýriæ, et servívit Israël in uxórem, et in uxórem servávit.
12	13	In prophéta autem edúxit Dóminus Israël de Ægýpto: et in prophéta servátus est.
12	14	Ad iracúndiam me provocávit Ephraim in amaritudínibus suis, et sanguis ejus super eum véniet, et oppróbrium ejus restítuet ei Dóminus suus.
13	1	Loquénte Ephraim, horror invásit Israël, et delíquit in Baal, et mórtuus est.
13	2	Et nunc addidérunt ad peccándum: fecerúntque sibi conflátile de argénto suo quasi similitúdinem idolórum, factúra artíficum totum est: his ipsi dicunt: Immoláte hómines vítulos adorántes.
13	3	Idcírco erunt quasi nubes matutína, et sicut ros matutínus prætériens, sicut pulvis túrbine raptus ex área, et sicut fumus de fumário.
13	4	Ego autem Dóminus Deus tuus, ex terra Ægýpti: et Deum absque me néscies, et salvátor non est præter me.
13	5	Ego cognóvi te in desérto, in terra solitúdinis.
13	6	Juxta páscua sua adimpléti sunt, et saturáti sunt: et levavérunt cor suum, et oblíti sunt mei.
13	7	Et ego ero eis quasi leǽna, sicut pardus in via Assyriórum.
13	8	Occúrram eis quasi ursa raptis cátulis, et dirúmpam interióra jécoris eórum: et consúmam eos ibi quasi leo, béstia agri scindet eos.
13	9	Perdítio tua Israël: tantúmmodo in me auxílium tuum.
13	10	Ubi est rex tuus? máxime nunc salvet te in ómnibus úrbibus tuis: et júdices tui, de quibus dixísti: Da mihi regem et príncipes.
13	11	Dabo tibi regem in furóre meo, et áuferam in indignatióne mea.
13	12	Colligáta est iníquitas Ephraim, abscónditum peccátum ejus.
13	13	Dolóres parturiéntis vénient ei: ipse fílius non sápiens: nunc enim non stabit in contritióne filiórum.
13	14	De manu mortis liberábo eos, de morte rédimam eos: ero mors tua o mors, morsus tuus ero inférne: consolátio abscóndita est ab óculis meis.
13	15	Quia ipse inter fratres dívidet: addúcet uréntem ventum Dóminus de desérto ascendéntem: et siccábit venas ejus, et desolábit fontem ejus, et ipse dirípiet thesáurum omnis vasis desiderábilis.
14	1	Péreat Samaría, quóniam ad amaritúdinem concitávit Deum suum: in gládio péreant, párvuli eórum elidántur, et fœtæ ejus discindántur.
14	2	Convértere Israël ad Dóminum Deum tuum: quóniam corruísti in iniquitáte tua.
14	3	Tóllite vobíscum verba, et convertímini ad Dóminum: et dícite ei: Omnem aufer iniquitátem, áccipe bonum: et reddémus vítulos labiórum nostrórum.
14	4	Assur non salvábit nos, super equum non ascendémus, nec dicémus ultra: Dii nostri ópera mánuum nostrárum: quia ejus, qui in te est, miseréberis pupílli.
14	5	Sanábo contritiónes eórum, díligam eos spontánee: quia avérsus est furor meus ab eis.
14	6	Ero quasi ros, Israël germinábit sicut lílium, et erúmpet radix ejus ut Líbani.
14	7	Ibunt rami ejus, et erit quasi olíva glória ejus, et odor ejus ut Líbani.
14	8	Converténtur sedéntes in umbra ejus: vivent trítico, et germinábunt quasi vínea: memoriále ejus sicut vinum Líbani.
14	9	Ephraim quid mihi ultra idóla? ego exáudiam, et dírigam eum ego ut abiétem viréntem: ex me fructus tuus invéntus est.
14	10	Quis sápiens, et intélliget ista? intélligens, et sciet hæc? quia rectæ viæ Dómini, et justi ambulábunt in eis: prævaricatóres vero córruent in eis.
