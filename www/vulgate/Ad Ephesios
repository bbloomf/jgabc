1	1	Paulus Apóstolus Jesu Christi per voluntátem Dei, ómnibus sanctis, qui sunt Ephesi, et fidélibus in Christo Jesu.
1	2	Grátia vobis, et pax a Deo Patre nostro, et Dómino Jesu Christo.
1	3	Benedíctus Deus et Pater Dómini nostri Jesu Christi, qui benedíxit nos in omni benedictióne spirituáli in cæléstibus in Christo,
1	4	sicut elégit nos in ipso ante mundi constitutiónem, ut essémus sancti et immaculáti in conspéctu ejus in caritáte.
1	5	Qui prædestinávit nos in adoptiónem filiórum per Jesum Christum in ipsum: secúndum propósitum voluntátis suæ,
1	6	in laudem glóriæ grátiæ suæ, in qua gratificávit nos in dilécto Fílio suo.
1	7	In quo habémus redemptiónem per sánguinem ejus, remissiónem peccatórum secúndum divítias grátiæ ejus,
1	8	quæ superabundávit in nobis in omni sapiéntia, et prudéntia:
1	9	ut notum fáceret nobis sacraméntum voluntátis suæ, secúndum beneplácitum ejus, quod propósuit in eo,
1	10	in dispensatióne plenitúdinis témporum, instauráre ómnia in Christo, quæ in cælis, et quæ in terra sunt, in ipso:
1	11	in quo étiam et nos sorte vocáti sumus prædestináti secúndum propósitum ejus, qui operátur ómnia secúndum consílium voluntátis suæ:
1	12	ut simus in laudem glóriæ ejus nos, qui ante sperávimus in Christo:
1	13	in quo et vos, cum audissétis verbum veritátis, Evangélium salútis vestræ, in quo et credéntes signáti estis Spíritu promissiónis sancto,
1	14	qui est pignus hereditátis nostræ, in redemptiónem acquisitiónis, in laudem glóriæ ipsíus.
1	15	Proptérea et ego áudiens fidem vestram, quæ est in Dómino Jesu, et dilectiónem in omnes sanctos,
1	16	non cesso grátias agens pro vobis, memóriam vestri fáciens in oratiónibus meis:
1	17	ut Deus Dómini nostri Jesu Christi, Pater glóriæ, det vobis spíritum sapiéntiæ et revelatiónis, in agnitióne ejus:
1	18	illuminátos óculos cordis vestri, ut sciátis quæ sit spes vocatiónis ejus, et quæ divítiæ glóriæ hereditátis ejus in sanctis,
1	19	et quæ sit superéminens magnitúdo virtútis ejus in nos, qui crédimus secúndum operatiónem poténtiæ virtútis ejus,
1	20	quam operátus est in Christo, súscitans illum a mórtuis, et constítuens ad déxteram suam in cæléstibus:
1	21	supra omnem principátum, et potestátem, et virtútem, et dominatiónem, et omne nomen, quod nominátur non solum in hoc sǽculo, sed étiam in futúro.
1	22	Et ómnia subjécit sub pédibus ejus: et ipsum dedit caput supra omnem Ecclésiam,
1	23	quæ est corpus ipsíus, et plenitúdo ejus, qui ómnia in ómnibus adimplétur.
2	1	Et vos, cum essétis mórtui delíctis, et peccátis vestris,
2	2	in quibus aliquándo ambulástis secúndum sǽculum mundi hujus, secúndum príncipem potestátis áeris hujus, spíritus, qui nunc operátur in fílios diffidéntiæ,
2	3	in quibus et nos omnes aliquándo conversáti sumus in desidériis carnis nostræ, faciéntes voluntátem carnis, et cogitatiónum, et erámus natúra fílii iræ, sicut et céteri:
2	4	Deus autem, qui dives est in misericórdia, propter nímiam caritátem suam, qua diléxit nos,
2	5	et cum essémus mórtui peccátis, convivificávit nos in Christo (cujus grátia estis salváti),
2	6	et conresuscitávit, et consedére fecit in cæléstibus in Christo Jesu:
2	7	ut osténderet in sǽculis superveniéntibus abundántes divítias grátiæ suæ, in bonitáte super nos in Christo Jesu.
2	8	Grátia enim estis salváti per fidem, et hoc non ex vobis: Dei enim donum est:
2	9	non ex opéribus, ut ne quis gloriétur.
2	10	Ipsíus enim sumus factúra, creáti in Christo Jesu in opéribus bonis, quæ præparávit Deus ut in illis ambulémus.
2	11	Propter quod mémores estóte quod aliquándo vos gentes in carne, qui dicímini præpútium ab ea, quæ dícitur circumcísio in carne, manu facta:
2	12	quia erátis illo in témpore sine Christo, alienáti a conversatióne Israël, et hóspites testamentórum, promissiónis spem non habéntes, et sine Deo in hoc mundo.
2	13	Nunc autem in Christo Jesu vos, qui aliquándo erátis longe, facti estis prope in sánguine Christi.
2	14	Ipse enim est pax nostra, qui fecit útraque unum, et médium paríetem macériæ solvens, inimicítias in carne sua,
2	15	legem mandatórum decrétis evácuans, ut duos condat in semetípso in unum novum hóminem, fáciens pacem:
2	16	et reconcíliet ambos in uno córpore, Deo per crucem, interfíciens inimicítias in semetípso.
2	17	Et véniens evangelizávit pacem vobis, qui longe fuístis: et pacem iis, qui prope.
2	18	Quóniam per ipsum habémus accéssum ambo in uno Spíritu ad Patrem.
2	19	Ergo jam non estis hóspites, et ádvenæ: sed estis cives sanctórum, et doméstici Dei:
2	20	superædificáti super fundaméntum apostolórum, et prophetárum, ipso summo angulári lápide Christo Jesu:
2	21	in quo omnis ædificátio constrúcta crescit in templum sanctum in Dómino,
2	22	in quo et vos coædificámini in habitáculum Dei in Spíritu.
3	1	Hujus rei grátia, ego Paulus vinctus Christi Jesu, pro vobis géntibus,
3	2	si tamen audístis dispensatiónem grátiæ Dei, quæ data est mihi in vobis:
3	3	quóniam secúndum revelatiónem notum mihi factum est sacraméntum, sicut supra scripsi in brevi,
3	4	prout potéstis legéntes intellígere prudéntiam meam in mystério Christi:
3	5	quod áliis generatiónibus non est ágnitum fíliis hóminum, sícuti nunc revelátum est sanctis apóstolis ejus, et prophétis in Spíritu,
3	6	gentes esse coherédes, et concorporáles, et compartícipes promissiónis ejus in Christo Jesu per Evangélium:
3	7	cujus factus sum miníster secúndum donum grátiæ Dei, quæ data est mihi secúndum operatiónem virtútis ejus.
3	8	Mihi ómnium sanctórum mínimo data est grátia hæc, in géntibus evangelizáre investigábiles divítias Christi,
3	9	et illumináre omnes, quæ sit dispensátio sacraménti abscónditi a sǽculis in Deo, qui ómnia creávit:
3	10	ut innotéscat principátibus, et potestátibus in cæléstibus per Ecclésiam, multifórmis sapiéntia Dei,
3	11	secúndum præfinitiónem sæculórum, quam fecit in Christo Jesu Dómino nostro:
3	12	in quo habémus fidúciam, et accéssum in confidéntia per fidem ejus.
3	13	Propter quod peto ne deficiátis in tribulatiónibus meis pro vobis: quæ est glória vestra.
3	14	Hujus rei grátia flecto génua mea ad Patrem Dómini nostri Jesu Christi,
3	15	ex quo omnis patérnitas in cælis, et in terra nominátur,
3	16	ut det vobis secúndum divítias glóriæ suæ, virtúte corroborári per Spíritum ejus in interiórem hóminem,
3	17	Christum habitáre per fidem in córdibus vestris: in caritáte radicáti, et fundáti,
3	18	ut possítis comprehéndere cum ómnibus sanctis, quæ sit latitúdo, et longitúdo, et sublímitas, et profúndum:
3	19	scire étiam supereminéntem sciéntiæ caritátem Christi, ut impleámini in omnem plenitúdinem Dei.
3	20	Ei autem, qui potens est ómnia fácere superabundánter quam pétimus aut intellígimus, secúndum virtútem, quæ operátur in nobis:
3	21	ipsi glória in Ecclésia, et in Christo Jesu, in omnes generatiónes sǽculi sæculórum. Amen.
4	1	Obsecro ítaque vos ego vinctus in Dómino, ut digne ambulétis vocatióne, qua vocáti estis,
4	2	cum omni humilitáte, et mansuetúdine, cum patiéntia, supportántes ínvicem in caritáte,
4	3	sollíciti serváre unitátem spíritus in vínculo pacis.
4	4	Unum corpus, et unus spíritus, sicut vocáti estis in una spe vocatiónis vestræ.
4	5	Unus Dóminus, una fides, unum baptísma.
4	6	Unus Deus et Pater ómnium, qui est super omnes, et per ómnia, et in ómnibus nobis.
4	7	Unicuíque autem nostrum data est grátia secúndum mensúram donatiónis Christi.
4	8	Propter quod dicit: Ascéndens in altum, captívam duxit captivitátem: dedit dona homínibus.
4	9	Quod autem ascéndit, quid est, nisi quia et descéndit primum in inferióres partes terræ?
4	10	Qui descéndit, ipse est et qui ascéndit super omnes cælos, ut impléret ómnia.
4	11	Et ipse dedit quosdam quidem apóstolos, quosdam autem prophétas, álios vero evangelístas, álios autem pastóres, et doctóres,
4	12	ad consummatiónem sanctórum in opus ministérii, in ædificatiónem córporis Christi:
4	13	donec occurrámus omnes in unitátem fídei, et agnitiónis Fílii Dei, in virum perféctum, in mensúram ætátis plenitúdinis Christi:
4	14	ut jam non simus párvuli fluctuántes, et circumferámur omni vento doctrínæ in nequítia hóminum, in astútia ad circumventiónem erróris.
4	15	Veritátem autem faciéntes in caritáte, crescámus in illo per ómnia, qui est caput Christus:
4	16	ex quo totum corpus compáctum, et connéxum per omnem junctúram subministratiónis, secúndum operatiónem in mensúram uniuscujúsque membri, augméntum córporis facit in ædificatiónem sui in caritáte.
4	17	Hoc ígitur dico, et testíficor in Dómino, ut jam non ambulétis, sicut et gentes ámbulant in vanitáte sensus sui,
4	18	ténebris obscurátum habéntes intelléctum, alienáti a vita Dei per ignorántiam, quæ est in illis, propter cæcitátem cordis ipsórum,
4	19	qui desperántes, semetípsos tradidérunt impudicítiæ, in operatiónem immundítiæ omnis in avarítiam.
4	20	Vos autem non ita didicístis Christum,
4	21	si tamen illum audístis, et in ipso edócti estis, sicut est véritas in Jesu:
4	22	depónere vos secúndum prístinam conversatiónem véterem hóminem, qui corrúmpitur secúndum desidéria erróris.
4	23	Renovámini autem spíritu mentis vestræ,
4	24	et indúite novum hóminem, qui secúndum Deum creátus est in justítia, et sanctitáte veritátis.
4	25	Propter quod deponéntes mendácium, loquímini veritátem unusquísque cum próximo suo: quóniam sumus ínvicem membra.
4	26	Irascímini, et nolíte peccáre: sol non óccidat super iracúndiam vestram.
4	27	Nolíte locum dare diábolo:
4	28	qui furabátur, jam non furétur: magis autem labóret, operándo mánibus suis, quod bonum est, ut hábeat unde tríbuat necessitátem patiénti.
4	29	Omnis sermo malus ex ore vestro non procédat: sed si quis bonus ad ædificatiónem fídei ut det grátiam audiéntibus.
4	30	Et nolíte contristáre Spíritum sanctum Dei: in quo signáti estis in diem redemptiónis.
4	31	Omnis amaritúdo, et ira, et indignátio, et clamor, et blasphémia tollátur a vobis cum omni malítia.
4	32	Estóte autem ínvicem benígni, misericórdes, donántes ínvicem sicut et Deus in Christo donávit vobis.
5	1	Estóte ergo imitatóres Dei, sicut fílii caríssimi:
5	2	et ambuláte in dilectióne, sicut et Christus diléxit nos, et trádidit semetípsum pro nobis oblatiónem, et hóstiam Deo in odórem suavitátis.
5	3	Fornicátio autem, et omnis immundítia, aut avarítia, nec nominétur in vobis, sicut decet sanctos:
5	4	aut turpitúdo, aut stultilóquium, aut scurrílitas, quæ ad rem non pértinet: sed magis gratiárum áctio.
5	5	Hoc enim scitóte intelligéntes: quod omnis fornicátor, aut immúndus, aut avárus, quod est idolórum sérvitus, non habet hereditátem in regno Christi, et Dei.
5	6	Nemo vos sedúcat inánibus verbis: propter hæc enim venit ira Dei in fílios diffidéntiæ.
5	7	Nolíte ergo éffici partícipes eórum.
5	8	Erátis enim aliquándo ténebræ: nunc autem lux in Dómino. Ut fílii lucis ambuláte:
5	9	fructus enim lucis est in omni bonitáte, et justítia, et veritáte:
5	10	probántes quid sit beneplácitum Deo:
5	11	et nolíte communicáre opéribus infructuósis tenebrárum, magis autem redargúite.
5	12	Quæ enim in occúlto fiunt ab ipsis, turpe est et dícere.
5	13	Omnia autem, quæ arguúntur, a lúmine manifestántur: omne enim, quod manifestátur, lumen est.
5	14	Propter quod dicit: Surge qui dormis, et exsúrge a mórtuis, et illuminábit te Christus.
5	15	Vidéte ítaque fratres, quómodo caute ambulétis: non quasi insipiéntes,
5	16	sed ut sapiéntes: rediméntes tempus, quóniam dies mali sunt.
5	17	Proptérea nolíte fíeri imprudéntes, sed intelligéntes quæ sit volúntas Dei.
5	18	Et nolíte inebriári vino, in quo est luxúria: sed implémini Spíritu sancto,
5	19	loquéntes vobismetípsis in psalmis, et hymnis, et cánticis spirituálibus, cantántes, et psalléntes in córdibus vestris Dómino,
5	20	grátias agéntes semper pro ómnibus in nómine Dómini nostri Jesu Christi Deo et Patri.
5	21	Subjécti ínvicem in timóre Christi.
5	22	Mulíeres viris suis súbditæ sint, sicut Dómino:
5	23	quóniam vir caput est mulíeris, sicut Christus caput est Ecclésiæ: ipse, salvátor córporis ejus.
5	24	Sed sicut Ecclésia subjécta est Christo, ita et mulíeres viris suis in ómnibus.
5	25	Viri, dilígite uxóres vestras, sicut et Christus diléxit Ecclésiam, et seípsum trádidit pro ea,
5	26	ut illam sanctificáret, mundans lavácro aquæ in verbo vitæ,
5	27	ut exhibéret ipse sibi gloriósam Ecclésiam, non habéntem máculam, aut rugam, aut áliquid hujúsmodi, sed ut sit sancta et immaculáta.
5	28	Ita et viri debent dilígere uxóres suas ut córpora sua. Qui suam uxórem díligit, seípsum díligit.
5	29	Nemo enim unquam carnem suam ódio hábuit: sed nutrit, et fovet eam, sicut et Christus Ecclésiam:
5	30	quia membra sumus córporis ejus, de carne ejus, et de óssibus ejus.
5	31	Propter hoc relínquet homo patrem, et matrem suam, et adhærébit uxóri suæ: et erunt duo in carne una.
5	32	Sacraméntum hoc magnum est, ego autem dico in Christo et in Ecclésia.
5	33	Verúmtamen et vos sínguli, unusquísque uxórem suam sicut seípsum díligat: uxor autem tímeat virum suum.
6	1	Fílii, obedíte paréntibus vestris in Dómino: hoc enim justum est.
6	2	Honóra patrem tuum, et matrem tuam, quod est mandátum primum in promissióne:
6	3	ut bene sit tibi, et sis longǽvus super terram.
6	4	Et vos patres nolíte ad iracúndiam provocáre fílios vestros: sed educáte illos in disciplína, et correptióne Dómini.
6	5	Servi obedíte dóminis carnálibus cum timóre et tremóre, in simplicitáte cordis vestri, sicut Christo:
6	6	non ad óculum serviéntes, quasi homínibus placéntes, sed ut servi Christi, faciéntes voluntátem Dei ex ánimo,
6	7	cum bona voluntáte serviéntes, sicut Dómino, et non homínibus:
6	8	sciéntes quóniam unusquísque quodcúmque fécerit bonum, hoc recípiet a Dómino, sive servus, sive liber.
6	9	Et vos dómini, éadem fácite illis, remitténtes minas: sciéntes quia et illórum, et vester Dóminus est in cælis: et personárum accéptio non est apud eum.
6	10	De cétero fratres confortámini in Dómino, et in poténtia virtútis ejus.
6	11	Indúite vos armatúram Dei, ut possítis stare advérsus insídias diáboli:
6	12	quóniam non est nobis colluctátio advérsus carnem et sánguinem: sed advérsus príncipes, et potestátes, advérsus mundi rectóres tenebrárum harum, contra spirituália nequítiæ, in cæléstibus.
6	13	Proptérea accípite armatúram Dei, ut possítis resístere in die malo, et in ómnibus perfécti stare.
6	14	State ergo succíncti lumbos vestros in veritáte, et indúti lorícam justítiæ,
6	15	et calceáti pedes in præparatióne Evangélii pacis:
6	16	in ómnibus suméntes scutum fídei, in quo possítis ómnia tela nequíssimi ígnea exstínguere:
6	17	et gáleam salútis assúmite, et gládium spíritus (quod est verbum Dei),
6	18	per omnem oratiónem, et obsecratiónem orántes omni témpore in spíritu: et in ipso vigilántes in omni instántia, et obsecratióne pro ómnibus sanctis:
6	19	et pro me, ut detur mihi sermo in apertióne oris mei cum fidúcia, notum fácere mystérium Evangélii:
6	20	pro quo legatióne fungor in caténa, ita ut in ipso áudeam, prout opórtet me loqui.
6	21	Ut autem et vos sciátis quæ circa me sunt, quid agam: ómnia vobis nota fáciet Týchicus, caríssimus frater, et fidélis miníster in Dómino:
6	22	quem misi ad vos in hoc ipsum, ut cognoscátis quæ circa nos sunt, et consolétur corda vestra.
6	23	Pax frátribus, et cáritas cum fide a Deo Patre, et Dómino Jesu Christo.
6	24	Grátia cum ómnibus, qui díligunt Dóminum nostrum Jesum Christum in incorruptióne. Amen.
