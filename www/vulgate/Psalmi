1	1	Beátus vir, qui non ábiit in consílio impiórum, et in via peccatórum non stetit, et in cáthedra pestiléntiæ non sedit:
1	2	sed in lege Dómini volúntas ejus, et in lege ejus meditábitur die ac nocte.
1	3	Et erit tamquam lignum, quod plantátum est secus decúrsus aquárum, quod fructum suum dabit in témpore suo: et fólium ejus non défluet: et ómnia quæcúmque fáciet prosperabúntur.
1	4	Non sic ímpii, non sic: sed tamquam pulvis, quem prójicit ventus a fácie terræ.
1	5	Ideo non resúrgent ímpii in judício, neque peccatóres in concílio justórum.
1	6	Quóniam novit Dóminus viam justórum: et iter impiórum períbit.
2	1	Quare fremuérunt gentes, et pópuli meditáti sunt inánia?
2	2	Astitérunt reges terræ, et príncipes convenérunt in unum advérsus Dóminum, et advérsus christum ejus.
2	3	Dirumpámus víncula eórum: et projiciámus a nobis jugum ipsórum.
2	4	Qui hábitat in cælis irridébit eos: et Dóminus subsannábit eos.
2	5	Tunc loquétur ad eos in ira sua, et in furóre suo conturbábit eos.
2	6	Ego autem constitútus sum rex ab eo super Sion montem sanctum ejus, prǽdicans præcéptum ejus.
2	7	Dóminus dixit ad me: Fílius meus es tu, ego hódie génui te.
2	8	Póstula a me, et dabo tibi gentes hereditátem tuam, et possessiónem tuam términos terræ.
2	9	Reges eos in virga férrea, et tamquam vas fíguli confrínges eos.
2	10	Et nunc reges intellígite: erudímini qui judicátis terram.
2	11	Servíte Dómino in timóre: et exsultáte ei cum tremóre.
2	12	Apprehéndite disciplínam, nequándo irascátur Dóminus, et pereátis de via justa.
2	13	Cum exárserit in brevi ira ejus, beáti omnes qui confídunt in eo.
3	1	Psalmus David, cum fúgeret a fácie Absalom fílii sui.
3	2	Dómine quid multiplicáti sunt qui tríbulant me? Multi insúrgunt advérsum me:
3	3	multi dicunt ánimæ meæ: Non est salus ipsi in Deo ejus.
3	4	Tu autem Dómine suscéptor meus es, glória mea, et exáltans caput meum.
3	5	Voce mea ad Dóminum clamávi: et exaudívit me de monte sancto suo.
3	6	Ego dormívi, et soporátus sum: et exsurréxi, quia Dóminus suscépit me.
3	7	Non timébo míllia pópuli circumdántis me: exsúrge Dómine: salvum me fac Deus meus.
3	8	Quóniam tu percussísti omnes adversántes mihi sine causa: dentes peccatórum contrivísti.
3	9	Dómini est salus: et super pópulum tuum benedíctio tua.
4	1	In finem, in carmínibus, Psalmus David.
4	2	Cum invocárem exaudívit me Deus justítiæ meæ: in tribulatióne dilatásti mihi. Miserére mei, et exáudi oratiónem meam.
4	3	Fílii hóminum úsquequo gravi corde? ut quid dilígitis vanitátem, et quǽritis mendácium?
4	4	Et scitóte quóniam mirificávit Dóminus sanctum suum: Dóminus exáudiet me cum clamávero ad eum.
4	5	Irascímini, et nolíte peccáre: quæ dícitis in córdibus vestris, in cubílibus vestris compungímini.
4	6	Sacrificáte sacrifícium justítiæ, et speráte in Dómino. Multi dicunt: Quis osténdit nobis bona?
4	7	Signátum est super nos lumen vultus tui Dómine: dedísti lætítiam in corde meo.
4	8	A fructu fruménti, vini, et ólei sui, multiplicáti sunt.
4	9	In pace in idípsum dórmiam, et requiéscam:
4	10	quóniam tu Dómine singuláriter in spe constituísti me.
5	1	In finem, pro ea quæ hereditátem conséquitur, Psalmus David.
5	2	Verba mea áuribus pércipe Dómine: intéllige clamórem meum.
5	3	Inténde voci oratiónis meæ, rex meus et Deus meus.
5	4	Quóniam ad te orábo: Dómine mane exáudies vocem meam.
5	5	Mane astábo tibi et vidébo: quóniam non Deus volens iniquitátem tu es.
5	6	Neque habitábit juxta te malígnus: neque permanébunt injústi ante óculos tuos.
5	7	Odísti omnes, qui operántur iniquitátem: perdes omnes, qui loquúntur mendácium. Virum sánguinum et dolósum abominábitur Dóminus:
5	8	ego autem in multitúdine misericórdiæ tuæ, introíbo in domum tuam: adorábo ad templum sanctum tuum in timóre tuo.
5	9	Dómine deduc me in justítia tua: propter inimícos meos dírige in conspéctu tuo viam meam.
5	10	Quóniam non est in ore eórum véritas: cor eórum vanum est.
5	11	Sepúlcrum patens est guttur eórum, linguis suis dolóse agébant: júdica illos Deus. Décidant a cogitatiónibus suis, secúndum multitúdinem impietátum eórum expélle eos, quóniam irritavérunt te Dómine.
5	12	Et læténtur omnes, qui sperant in te: in ætérnum exsultábunt, et habitábis in eis. Et gloriabúntur in te omnes, qui díligunt nomen tuum,
5	13	quóniam tu benedíces justo. Dómine, ut scuto bonæ voluntátis tuæ coronásti nos.
6	1	In finem, in carmínibus, Psalmus David, pro octáva.
6	2	Dómine ne in furóre tuo árguas me, neque in ira tua corrípias me.
6	3	Miserére mei Dómine quóniam infírmus sum: sana me Dómine quóniam conturbáta sunt ossa mea.
6	4	Et ánima mea turbáta est valde: sed tu Dómine úsquequo?
6	5	Convértere Dómine, et éripe ánimam meam: salvum me fac propter misericórdiam tuam.
6	6	Quóniam non est in morte qui memor sit tui: in inférno autem quis confitébitur tibi?
6	7	Laborávi in gémitu meo, lavábo per síngulas noctes lectum meum: lácrymis meis stratum meum rigábo.
6	8	Turbátus est a furóre óculus meus: inveterávi inter omnes inimícos meos.
6	9	Discédite a me omnes qui operámini iniquitátem, quóniam exaudívit Dóminus vocem fletus mei.
6	10	Exaudívit Dóminus deprecatiónem meam: Dóminus oratiónem meam suscépit.
6	11	Erubéscant, et conturbéntur veheménter omnes inimíci mei: convertántur et erubéscant valde velóciter.
7	1	Psalmus David, quem cantávit Dómino pro verbis Chusi, fílii Jémini.
7	2	Dómine Deus meus in te sperávi: salvum me fac ex ómnibus persequéntibus me, et líbera me.
7	3	Nequándo rápiat ut leo ánimam meam, dum non est qui rédimat, neque qui salvum fáciat.
7	4	Dómine Deus meus si feci istud, si est iníquitas in mánibus meis:
7	5	si réddidi retribuéntibus mihi mala, décidam mérito ab inimícis meis inánis.
7	6	Persequátur inimícus ánimam meam, et comprehéndat, et concúlcet in terra vitam meam, et glóriam meam in púlverem dedúcat.
7	7	Exsúrge Dómine in ira tua, et exaltáre in fínibus inimicórum meórum. Et exsúrge Dómine Deus meus in præcépto quod mandásti:
7	8	et synagóga populórum circúmdabit te. Et propter hanc in altum regrédere:
7	9	Dóminus júdicat pópulos. Júdica me Dómine secúndum justítiam meam, et secúndum innocéntiam meam super me.
7	10	Consumétur nequítia peccatórum, et díriges justum, scrutans corda et renes Deus.
7	11	Justum adjutórium meum a Dómino, qui salvos facit rectos corde.
7	12	Deus judex justus, fortis, et pátiens: numquid iráscitur per síngulos dies?
7	13	Nisi convérsi fuéritis, gládium suum vibrábit: arcum suum teténdit, et parávit illum.
7	14	Et in eo parávit vasa mortis, sagíttas suas ardéntibus effécit.
7	15	Ecce partúriit injustítiam: concépit dolórem, et péperit iniquitátem.
7	16	Lacum apéruit, et effódit eum: et íncidit in fóveam, quam fecit.
7	17	Convertétur dolor ejus in caput ejus, et in vérticem ipsíus iníquitas ejus descéndet.
7	18	Confitébor Dómino secúndum justítiam ejus, et psallam nómini Dómini altíssimi.
8	1	In finem, pro torculáribus, Psalmus David.
8	2	Dómine Dóminus noster, quam admirábile est nomen tuum in univérsa terra! Quóniam eleváta est magnificéntia tua super cælos.
8	3	Ex ore infántium et lacténtium perfecísti laudem propter inimícos tuos, ut déstruas inimícum et ultórem.
8	4	Quóniam vidébo cælos tuos, ópera digitórum tuórum: lunam et stellas, quæ tu fundásti.
8	5	Quid est homo, quod memor es ejus? aut fílius hóminis, quóniam vísitas eum?
8	6	Minuísti eum paulo minus ab ángelis, glória et honóre coronásti eum:
8	7	et constituísti eum super ópera mánuum tuárum.
8	8	Omnia subjecísti sub pédibus ejus, oves et boves univérsas, ínsuper et pécora campi:
8	9	vólucres cæli, et pisces maris, qui perámbulant sémitas maris.
8	10	Dómine Dóminus noster, quam admirábile est nomen tuum in univérsa terra!
9	1	In finem, pro occúltis fílii, Psalmus David.
9	2	Confitébor tibi Dómine in toto corde meo: narrábo ómnia mirabília tua.
9	3	Lætábor et exsultábo in te: psallam nómini tuo Altíssime,
9	4	in converténdo inimícum meum retrórsum: infirmabúntur, et períbunt a fácie tua.
9	5	Quóniam fecísti judícium meum et causam meam: sedísti super thronum, qui júdicas justítiam.
9	6	Increpásti gentes, et périit ímpius: nomen eórum delésti in ætérnum, et in sǽculum sǽculi.
9	7	Inimíci defecérunt frámeæ in finem, et civitátes eórum destruxísti. Périit memória eórum cum sónitu:
9	8	et Dóminus in ætérnum pérmanet. Parávit in judício thronum suum,
9	9	et ipse judicábit orbem terræ in æquitáte: judicábit pópulos in justítia.
9	10	Et factus est Dóminus refúgium páuperi: adjútor in opportunitátibus, in tribulatióne.
9	11	Et sperent in te qui novérunt nomen tuum: quóniam non dereliquísti quæréntes te Dómine.
9	12	Psállite Dómino qui hábitat in Sion: annuntiáte inter gentes stúdia ejus:
9	13	quóniam requírens sánguinem eórum recordátus est: non est oblítus clamórem páuperum.
9	14	Miserére mei Dómine: vide humilitátem meam de inimícis meis.
9	15	Qui exáltas me de portis mortis, ut annúntiem omnes laudatiónes tuas in portis fíliæ Sion.
9	16	Exsultábo in salutári tuo: infíxæ sunt gentes in intéritu, quem fecérunt. In láqueo isto, quem abscondérunt, comprehénsus est pes eórum.
9	17	Cognoscétur Dóminus judícia fáciens: in opéribus mánuum suárum comprehénsus est peccátor.
9	18	Convertántur peccatóres in inférnum, omnes gentes quæ obliviscúntur Deum.
9	19	Quóniam non in finem oblívio erit páuperis: patiéntia páuperum non períbit in finem.
9	20	Exsúrge Dómine, non confortétur homo: judicéntur gentes in conspéctu tuo.
9	21	Constítue Dómine legislatórem super eos: ut sciant gentes quóniam hómines sunt.
9	22	Ut quid Dómine recessísti longe: déspicis in opportunitátibus, in tribulatióne?
9	23	Dum supérbit ímpius, incénditur pauper: comprehendúntur in consíliis, quibus cógitant.
9	24	Quóniam laudátur peccátor in desidériis ánimæ suæ: et iníquus benedícitur.
9	25	Exacerbávit Dóminum peccátor: secúndum multitúdinem iræ suæ non quæret.
9	26	Non est Deus in conspéctu ejus: inquinátæ sunt viæ illíus in omni témpore. Auferúntur judícia tua a fácie ejus: ómnium inimicórum suórum dominábitur.
9	27	Dixit enim in corde suo: Non movébor a generatióne in generatiónem, sine malo.
9	28	Cujus maledictióne os plenum est, et amaritúdine, et dolo: sub lingua ejus labor et dolor.
9	29	Sedet in insídiis cum divítibus in occúltis, ut interfíciat innocéntem.
9	30	Oculi ejus in páuperem respíciunt: insidiátur in abscóndito, quasi leo in spelúnca sua. Insidiátur ut rápiat páuperem: rápere páuperem dum áttrahit eum.
9	31	In láqueo suo humiliábit eum: inclinábit se, et cadet cum dominátus fúerit páuperum.
9	32	Dixit enim in corde suo: Oblítus est Deus, avértit fáciem suam ne vídeat in finem.
9	33	Exsúrge Dómine Deus, exaltétur manus tua: ne obliviscáris páuperum.
9	34	Propter quid irritávit ímpius Deum? dixit enim in corde suo: Non requíret.
9	35	Vides, quóniam tu labórem et dolórem consíderas, ut tradas eos in manus tuas. Tibi derelíctus est pauper: órphano tu eris adjútor.
9	36	Cóntere bráchium peccatóris et malígni: quærétur peccátum illíus, et non inveniétur.
9	37	Dóminus regnábit in ætérnum, et in sǽculum sǽculi: períbitis gentes de terra illíus.
9	38	Desidérium páuperum exaudívit Dóminus: præparatiónem cordis eórum audívit auris tua.
9	39	Judicáre pupíllo et húmili, ut non appónat ultra magnificáre se homo super terram.
10	1	In finem, Psalmus David.
10	2	In Dómino confído: quómodo dícitis ánimæ meæ: Tránsmigra in montem sicut passer?
10	3	Quóniam ecce peccatóres intendérunt arcum: paravérunt sagíttas suas in pháretra, ut sagíttent in obscúro rectos corde:
10	4	quóniam quæ perfecísti destruxérunt: justus autem quid fecit?
10	5	Dóminus in templo sancto suo: Dóminus in cælo sedes ejus. Oculi ejus in páuperem respíciunt: pálpebræ ejus intérrogant fílios hóminum.
10	6	Dóminus intérrogat justum et ímpium: qui autem díligit iniquitátem, odit ánimam suam.
10	7	Pluet super peccatóres láqueos: ignis, et sulphur, et spíritus procellárum, pars cálicis eórum.
10	8	Quóniam justus Dóminus, et justítias diléxit: æquitátem vidit vultus ejus.
11	1	In finem, pro octáva, Psalmus David.
11	2	Salvum me fac Dómine, quóniam defécit sanctus: quóniam diminútæ sunt veritátes a fíliis hóminum.
11	3	Vana locúti sunt unusquísque ad próximum suum: lábia dolósa, in corde et corde locúti sunt.
11	4	Dispérdat Dóminus univérsa lábia dolósa, et linguam magníloquam.
11	5	Qui dixérunt: Linguam nostram magnificábimus, lábia nostra a nobis sunt, quis noster Dóminus est?
11	6	Propter misériam ínopum, et gémitum páuperum, nunc exsúrgam, dicit Dóminus. Ponam in salutári: fiduciáliter agam in eo.
11	7	Elóquia Dómini, elóquia casta: argéntum igne examinátum, probátum terræ, purgátum séptuplum.
11	8	Tu Dómine servábis nos: et custódies nos a generatióne hac in ætérnum.
11	9	In circúitu ímpii ámbulant: secúndum altitúdinem tuam multiplicásti fílios hóminum.
12	1	In finem, Psalmus David. Usquequo Dómine obliviscéris me in finem? úsquequo avértis fáciem tuam a me?
12	2	Quámdiu ponam consília in ánima mea, dolórem in corde meo per diem?
12	3	Usquequo exaltábitur inimícus meus super me?
12	4	Réspice, et exáudi me, Dómine Deus meus. Illúmina óculos meos, ne unquam obdórmiam in morte:
12	5	nequándo dicat inimícus meus: Præválui advérsus eum. Qui tríbulant me exsultábunt si motus fúero:
12	6	ego autem in misericórdia tua sperávi. Exsultábit cor meum in salutári tuo: cantábo Dómino qui bona tríbuit mihi: et psallam nómini Dómini altíssimi.
13	1	In finem, Psalmus David. Dixit insípiens in corde suo: Non est Deus. Corrúpti sunt, et abominábiles facti sunt in stúdiis suis: non est qui fáciat bonum, non est usque ad unum.
13	2	Dóminus de cælo prospéxit super fílios hóminum, ut vídeat si est intélligens, aut requírens Deum.
13	3	Omnes declinavérunt, simul inútiles facti sunt. Non est qui fáciat bonum, non est usque ad unum. Sepúlcrum patens est guttur eórum: linguis suis dolóse agébant, venénum áspidum sub lábiis eórum. Quorum os maledictióne et amaritúdine plenum est: velóces pedes eórum ad effundéndum sánguinem. Contrítio et infelícitas in viis eórum, et viam pacis non cognovérunt: non est timor Dei ante óculos eórum.
13	4	Nonne cognóscent omnes qui operántur iniquitátem, qui dévorant plebem meam sicut escam panis?
13	5	Dóminum non invocavérunt: illic trepidavérunt timóre, ubi non erat timor.
13	6	Quóniam Dóminus in generatióne justa est: consílium ínopis confudístis: quóniam Dóminus spes ejus est.
13	7	Quis dabit ex Sion salutáre Israël? cum avérterit Dóminus captivitátem plebis suæ, exsultábit Jacob, et lætábitur Israël.
14	1	Psalmus David. Dómine quis habitábit in tabernáculo tuo? aut quis requiéscet in monte sancto tuo?
14	2	Qui ingréditur sine mácula, et operátur justítiam:
14	3	qui lóquitur veritátem in corde suo, qui non egit dolum in lingua sua: nec fecit próximo suo malum, et oppróbrium non accépit advérsus próximos suos.
14	4	Ad níhilum dedúctus est in conspéctu ejus malígnus: timéntes autem Dóminum gloríficat: qui jurat próximo suo, et non décipit:
14	5	qui pecúniam suam non dedit ad usúram, et múnera super innocéntem non accépit: qui facit hæc, non movébitur in ætérnum.
15	1	Títuli inscríptio ipsi David. Consérva me Dómine, quóniam sperávi in te.
15	2	Dixi Dómino: Deus meus es tu, quóniam bonórum meórum non eges.
15	3	Sanctis qui sunt in terra ejus, mirificávit omnes voluntátes meas in eis.
15	4	Multiplicátæ sunt infirmitátes eórum: póstea acceleravérunt. Non congregábo conventícula eórum de sanguínibus: nec memor ero nóminum eórum per lábia mea.
15	5	Dóminus pars hereditátis meæ, et cálicis mei: tu es, qui restítues hereditátem meam mihi.
15	6	Funes cecidérunt mihi in præcláris: étenim heréditas mea præclára est mihi.
15	7	Benedícam Dóminum, qui tríbuit mihi intelléctum: ínsuper et usque ad noctem increpuérunt me renes mei.
15	8	Providébam Dóminum in conspéctu meo semper: quóniam a dextris est mihi, ne commóvear.
15	9	Propter hoc lætátum est cor meum, et exsultávit lingua mea: ínsuper et caro mea requiéscet in spe.
15	10	Quóniam non derelínques ánimam meam in inférno: nec dabis sanctum tuum vidére corruptiónem. Notas mihi fecísti vias vitæ, adimplébis me lætítia cum vultu tuo: delectatiónes in déxtera tua usque in finem.
16	1	Orátio David. Exáudi Dómine justítiam meam: inténde deprecatiónem meam. Auribus pércipe oratiónem meam, non in lábiis dolósis.
16	2	De vultu tuo judícium meum pródeat: óculi tui vídeant æquitátes.
16	3	Probásti cor meum, et visitásti nocte: igne me examinásti, et non est invénta in me iníquitas.
16	4	Ut non loquátur os meum ópera hóminum: propter verba labiórum tuórum, ego custodívi vias duras.
16	5	Pérfice gressus meos in sémitis tuis: ut non moveántur vestígia mea.
16	6	Ego clamávi, quóniam exaudísti me Deus: inclína aurem tuam mihi, et exáudi verba mea.
16	7	Mirífica misericórdias tuas, qui salvos facis sperántes in te.
16	8	A resisténtibus déxteræ tuæ custódi me, ut pupíllam óculi. Sub umbra alárum tuárum prótege me:
16	9	a fácie impiórum qui me afflixérunt. Inimíci mei ánimam meam circumdedérunt:
16	10	ádipem suum conclusérunt: os eórum locútum est supérbiam.
16	11	Projiciéntes me nunc circumdedérunt me: óculos suos statuérunt declináre in terram.
16	12	Suscepérunt me sicut leo parátus ad prædam, et sicut cátulus leónis hábitans in ábditis.
16	13	Exsúrge Dómine, prǽveni eum, et supplánta eum: éripe ánimam meam ab ímpio, frámeam tuam
16	14	ab inimícis manus tuæ. Dómine a paucis de terra dívide eos in vita eórum: de abscónditis tuis adimplétus est venter eórum. Saturáti sunt fíliis, et dimisérunt relíquias suas párvulis suis.
16	15	Ego autem in justítia apparébo conspéctui tuo: satiábor cum apparúerit glória tua.
17	1	In finem. Púero Dómini David, qui locútus est Dómino verba cántici hujus, in die qua erípuit eum Dóminus de manu ómnium inimicórum ejus, et de manu Saul, et dixit:
17	2	Díligam te Dómine fortitúdo mea:
17	3	Dóminus firmaméntum meum, et refúgium meum, et liberátor meus. Deus meus adjútor meus, et sperábo in eum: protéctor meus, et cornu salútis meæ, et suscéptor meus.
17	4	Laudans invocábo Dóminum: et ab inimícis meis salvus ero.
17	5	Circumdedérunt me dolóres mortis: et torréntes iniquitátis conturbavérunt me.
17	6	Dolóres inférni circumdedérunt me: præoccupavérunt me láquei mortis.
17	7	In tribulatióne mea invocávi Dóminum, et ad Deum meum clamávi: et exaudívit de templo sancto suo vocem meam: et clamor meus in conspéctu ejus introívit in aures ejus.
17	8	Commóta est, et contrémuit terra: fundaménta móntium conturbáta sunt, et commóta sunt: quóniam irátus est eis.
17	9	Ascéndit fumus in ira ejus, et ignis a fácie ejus exársit: carbónes succénsi sunt ab eo.
17	10	Inclinávit cælos, et descéndit: et calígo sub pédibus ejus.
17	11	Et ascéndit super chérubim, et volávit: volávit super pennas ventórum.
17	12	Et pósuit ténebras latíbulum suum, in circúitu ejus tabernáculum ejus: tenebrósa aqua in núbibus áeris.
17	13	Præ fulgóre in conspéctu ejus nubes transiérunt, grando et carbónes ignis.
17	14	Et intónuit de cælo Dóminus, et Altíssimus dedit vocem suam: grando et carbónes ignis.
17	15	Et misit sagíttas suas, et dissipávit eos: fúlgura multiplicávit, et conturbávit eos.
17	16	Et apparuérunt fontes aquárum, et reveláta sunt fundaménta orbis terrárum: ab increpatióne tua Dómine, ab inspiratióne spíritus iræ tuæ.
17	17	Misit de summo, et accépit me: et assúmpsit me de aquis multis.
17	18	Erípuit me de inimícis meis fortíssimis, et ab his qui odérunt me: quóniam confortáti sunt super me.
17	19	Prævenérunt me in die afflictiónis meæ: et factus est Dóminus protéctor meus.
17	20	Et edúxit me in latitúdinem: salvum me fecit, quóniam vóluit me.
17	21	Et retríbuet mihi Dóminus secúndum justítiam meam, et secúndum puritátem mánuum meárum retríbuet mihi:
17	22	quia custodívi vias Dómini, nec ímpie gessi a Deo meo.
17	23	Quóniam ómnia judícia ejus in conspéctu meo: et justítias ejus non répuli a me.
17	24	Et ero immaculátus cum eo: et observábo me ab iniquitáte mea.
17	25	Et retríbuet mihi Dóminus secúndum justítiam meam: et secúndum puritátem mánuum meárum in conspéctu oculórum ejus.
17	26	Cum sancto sanctus eris, et cum viro innocénte ínnocens eris:
17	27	et cum elécto eléctus eris: et cum pervérso pervertéris.
17	28	Quóniam tu pópulum húmilem salvum fácies: et óculos superbórum humiliábis.
17	29	Quóniam tu illúminas lucérnam meam Dómine: Deus meus illúmina ténebras meas.
17	30	Quóniam in te erípiar a tentatióne: et in Deo meo transgrédiar murum.
17	31	Deus meus impollúta via ejus: elóquia Dómini igne examináta: protéctor est ómnium sperántium in se.
17	32	Quóniam quis Deus præter Dóminum? aut quis Deus præter Deum nostrum?
17	33	Deus qui præcínxit me virtúte: et pósuit immaculátam viam meam.
17	34	Qui perfécit pedes meos tamquam cervórum, et super excélsa státuens me.
17	35	Qui docet manus meas ad prœ́lium: et posuísti, ut arcum ǽreum, bráchia mea.
17	36	Et dedísti mihi protectiónem salútis tuæ: et déxtera tua suscépit me: et disciplína tua corréxit me in finem: et disciplína tua ipsa me docébit.
17	37	Dilatásti gressus meos subtus me: et non sunt infirmáta vestígia mea.
17	38	Pérsequar inimícos meos, et comprehéndam illos: et non convértar donec defíciant.
17	39	Confríngam illos, nec póterunt stare: cadent subtus pedes meos.
17	40	Et præcinxísti me virtúte ad bellum: et supplantásti insurgéntes in me subtus me.
17	41	Et inimícos meos dedísti mihi dorsum, et odiéntes me disperdidísti.
17	42	Clamavérunt, nec erat qui salvos fáceret, ad Dóminum: nec exaudívit eos.
17	43	Et commínuam eos ut púlverem ante fáciem venti: ut lutum plateárum delébo eos.
17	44	Erípies me de contradictiónibus pópuli: constítues me in caput géntium.
17	45	Pópulus, quem non cognóvi, servívit mihi: in audítu auris obedívit mihi.
17	46	Fílii aliéni mentíti sunt mihi, fílii aliéni inveteráti sunt, et claudicavérunt a sémitis suis.
17	47	Vivit Dóminus, et benedíctus Deus meus, et exaltétur Deus salútis meæ.
17	48	Deus qui das vindíctas mihi, et subdis pópulos sub me: liberátor meus de inimícis meis iracúndis.
17	49	Et ab insurgéntibus in me exaltábis me: a viro iníquo erípies me.
17	50	Proptérea confitébor tibi in natiónibus Dómine: et nómini tuo psalmum dicam:
17	51	magníficans salútes regis ejus, et fáciens misericórdiam christo suo David, et sémini ejus usque in sǽculum.
18	1	In finem. Psalmus David.
18	2	Cæli enárrant glóriam Dei, et ópera mánuum ejus annúntiat firmaméntum.
18	3	Dies diéi erúctat verbum, et nox nocti índicat sciéntiam.
18	4	Non sunt loquélæ, neque sermónes, quorum non audiántur voces eórum.
18	5	In omnem terram exívit sonus eórum: et in fines orbis terræ verba eórum.
18	6	In sole pósuit tabernáculum suum: et ipse tamquam sponsus procédens de thálamo suo: exsultávit ut gigas ad curréndam viam,
18	7	a summo cælo egréssio ejus: et occúrsus ejus usque ad summum ejus: nec est qui se abscóndat a calóre ejus.
18	8	Lex Dómini immaculáta, convértens ánimas: testimónium Dómini fidéle, sapiéntiam præstans párvulis.
18	9	Justítiæ Dómini rectæ, lætificántes corda: præcéptum Dómini lúcidum, illúminans óculos.
18	10	Timor Dómini sanctus, pérmanens in sǽculum sǽculi: judícia Dómini vera, justificáta in semetípsa.
18	11	Desiderabília super aurum et lápidem pretiósum multum: et dulcióra super mel et favum.
18	12	Etenim servus tuus custódit ea: in custodiéndis illis retribútio multa.
18	13	Delícta quis intélligit? ab occúltis meis munda me:
18	14	et ab aliénis parce servo tuo. Si mei non fúerint domináti, tunc immaculátus ero: et emundábor a delícto máximo.
18	15	Et erunt ut compláceant elóquia oris mei, et meditátio cordis mei in conspéctu tuo semper. Dómine adjútor meus, et redémptor meus.
19	1	In finem. Psalmus David.
19	2	Exáudiat te Dóminus in die tribulatiónis: prótegat te nomen Dei Jacob.
19	3	Mittat tibi auxílium de sancto: et de Sion tueátur te.
19	4	Memor sit omnis sacrifícii tui: et holocáustum tuum pingue fiat.
19	5	Tríbuat tibi secúndum cor tuum: et omne consílium tuum confírmet.
19	6	Lætábimur in salutári tuo: et in nómine Dei nostri magnificábimur.
19	7	Impleat Dóminus omnes petitiónes tuas: nunc cognóvi quóniam salvum fecit Dóminus Christum suum. Exáudiet illum de cælo sancto suo: in potentátibus salus déxteræ ejus.
19	8	Hi in cúrribus, et hi in equis: nos autem in nómine Dómini Dei nostri invocábimus.
19	9	Ipsi obligáti sunt, et cecidérunt: nos autem surréximus, et erécti sumus.
19	10	Dómine salvum fac regem: et exáudi nos in die, qua invocavérimus te.
20	1	In finem. Psalmus David.
20	2	Dómine in virtúte tua lætábitur rex: et super salutáre tuum exsultábit veheménter.
20	3	Desidérium cordis ejus tribuísti ei: et voluntáte labiórum ejus non fraudásti eum.
20	4	Quóniam prævenísti eum in benedictiónibus dulcédinis: posuísti in cápite ejus corónam de lápide pretióso.
20	5	Vitam pétiit a te: et tribuísti ei longitúdinem diérum in sǽculum, et in sǽculum sǽculi.
20	6	Magna est glória ejus in salutári tuo: glóriam et magnum decórem impónes super eum.
20	7	Quóniam dabis eum in benedictiónem in sǽculum sǽculi: lætificábis eum in gáudio cum vultu tuo.
20	8	Quóniam rex sperat in Dómino: et in misericórdia Altíssimi non commovébitur.
20	9	Inveniátur manus tua ómnibus inimícis tuis: déxtera tua invéniat omnes qui te odérunt.
20	10	Pones eos ut clíbanum ignis in témpore vultus tui: Dóminus in ira sua conturbábit eos, et devorábit eos ignis.
20	11	Fructum eórum de terra perdes: et semen eórum a fíliis hóminum.
20	12	Quóniam declinavérunt in te mala: cogitavérunt consília, quæ non potuérunt stabilíre.
20	13	Quóniam pones eos dorsum: in relíquiis tuis præparábis vultum eórum.
20	14	Exaltáre Dómine in virtúte tua: cantábimus et psallémus virtútes tuas.
21	1	In finem pro susceptióne matutína, Psalmus David.
21	2	Deus Deus meus, réspice in me: quare me dereliquísti? longe a salúte mea verba delictórum meórum.
21	3	Deus meus clamábo per diem, et non exáudies: et nocte, et non ad insipiéntiam mihi.
21	4	Tu autem in sancto hábitas, laus Israël.
21	5	In te speravérunt patres nostri: speravérunt, et liberásti eos.
21	6	Ad te clamavérunt, et salvi facti sunt: in te speravérunt, et non sunt confúsi.
21	7	Ego autem sum vermis, et non homo: oppróbrium hóminum, et abjéctio plebis.
21	8	Omnes vidéntes me derisérunt me: locúti sunt lábiis, et movérunt caput.
21	9	Sperávit in Dómino, erípiat eum: salvum fáciat eum, quóniam vult eum.
21	10	Quóniam tu es qui extraxísti me de ventre: spes mea ab ubéribus matris meæ.
21	11	In te projéctus sum ex útero: de ventre matris meæ Deus meus es tu,
21	12	ne discésseris a me: quóniam tribulátio próxima est: quóniam non est qui ádjuvet.
21	13	Circumdedérunt me vítuli multi: tauri pingues obsedérunt me.
21	14	Aperuérunt super me os suum, sicut leo rápiens et rúgiens.
21	15	Sicut aqua effúsus sum: et dispérsa sunt ómnia ossa mea. Factum est cor meum tamquam cera liquéscens in médio ventris mei.
21	16	Aruit tamquam testa virtus mea, et lingua mea adhǽsit fáucibus meis: et in púlverem mortis deduxísti me.
21	17	Quóniam circumdedérunt me canes multi: concílium malignántium obsédit me. Fodérunt manus meas et pedes meos:
21	18	dinumeravérunt ómnia ossa mea. Ipsi vero consideravérunt et inspexérunt me:
21	19	divisérunt sibi vestiménta mea, et super vestem meam misérunt sortem.
21	20	Tu autem Dómine ne elongáveris auxílium tuum a me: ad defensiónem meam cónspice.
21	21	Erue a frámea Deus ánimam meam: et de manu canis únicam meam.
21	22	Salva me ex ore leónis: et a córnibus unicórnium humilitátem meam.
21	23	Narrábo nomen tuum frátribus meis: in médio ecclésiæ laudábo te.
21	24	Qui timétis Dóminum laudáte eum: univérsum semen Jacob glorificáte eum:
21	25	tímeat eum omne semen Israël: quóniam non sprevit, neque despéxit deprecatiónem páuperis: nec avértit fáciem suam a me: et cum clamárem ad eum exaudívit me.
21	26	Apud te laus mea in ecclésia magna: vota mea reddam in conspéctu timéntium eum.
21	27	Edent páuperes, et saturabúntur: et laudábunt Dóminum qui requírunt eum: vivent corda eórum in sǽculum sǽculi.
21	28	Reminiscéntur et converténtur ad Dóminum univérsi fines terræ: et adorábunt in conspéctu ejus univérsæ famíliæ géntium.
21	29	Quóniam Dómini est regnum: et ipse dominábitur géntium.
21	30	Manducavérunt et adoravérunt omnes pingues terræ: in conspéctu ejus cadent omnes qui descéndunt in terram.
21	31	Et ánima mea illi vivet: et semen meum sérviet ipsi.
21	32	Annuntiábitur Dómino generátio ventúra: et annuntiábunt cæli justítiam ejus pópulo qui nascétur, quem fecit Dóminus.
22	1	Psalmus David. Dóminus regit me, et nihil mihi déerit:
22	2	in loco páscuæ ibi me collocávit. Super aquam refectiónis educávit me:
22	3	ánimam meam convértit. Dedúxit me super sémitas justítiæ, propter nomen suum.
22	4	Nam et si ambulávero in médio umbræ mortis, non timébo mala, quóniam tu mecum es. Virga tua, et báculus tuus, ipsa me consoláta sunt.
22	5	Parásti in conspéctu meo mensam, advérsus eos, qui tríbulant me. Impinguásti in óleo caput meum: et calix meus inébrians quam præclárus est!
22	6	Et misericórdia tua subsequétur me ómnibus diébus vitæ meæ: et ut inhábitem in domo Dómini, in longitúdinem diérum.
23	1	Prima sábbati, Psalmus David. Dómini est terra, et plenitúdo ejus: orbis terrárum, et univérsi qui hábitant in eo.
23	2	Quia ipse super mária fundávit eum, et super flúmina præparávit eum.
23	3	Quis ascéndet in montem Dómini? aut quis stabit in loco sancto ejus?
23	4	Innocens mánibus et mundo corde, qui non accépit in vano ánimam suam, nec jurávit in dolo próximo suo.
23	5	Hic accípiet benedictiónem a Dómino: et misericórdiam a Deo salutári suo.
23	6	Hæc est generátio quæréntium eum, quæréntium fáciem Dei Jacob.
23	7	Attóllite portas príncipes vestras, et elevámini portæ æternáles: et introíbit rex glóriæ.
23	8	Quis est iste rex glóriæ? Dóminus fortis et potens, Dóminus potens in prœ́lio.
23	9	Attóllite portas príncipes vestras, et elevámini portæ æternáles: et introíbit rex glóriæ.
23	10	Quis est iste rex glóriæ? Dóminus virtútum ipse est rex glóriæ.
24	1	In finem, Psalmus David. Ad te Dómine levávi ánimam meam:
24	2	Deus meus in te confído, non erubéscam:
24	3	neque irrídeant me inimíci mei: étenim univérsi, qui sústinent te, non confundéntur.
24	4	Confundántur omnes iníqua agéntes supervácue. Vias tuas Dómine demónstra mihi: et sémitas tuas édoce me.
24	5	Dírige me in veritáte tua, et doce me: quia tu es Deus salvátor meus, et te sustínui tota die.
24	6	Reminíscere miseratiónum tuárum Dómine, et misericordiárum tuárum, quæ a sǽculo sunt.
24	7	Delícta juventútis meæ, et ignorántias meas ne memíneris. Secúndum misericórdiam tuam meménto mei tu: propter bonitátem tuam Dómine.
24	8	Dulcis et rectus Dóminus: propter hoc legem dabit delinquéntibus in via.
24	9	Díriget mansuétos in judício: docébit mites vias suas.
24	10	Univérsæ viæ Dómini, misericórdia et véritas, requiréntibus testaméntum ejus et testimónia ejus.
24	11	Propter nomen tuum Dómine propitiáberis peccáto meo: multum est enim.
24	12	Quis est homo qui timet Dóminum? legem státuit ei in via, quam elégit.
24	13	Anima ejus in bonis demorábitur: et semen ejus hereditábit terram.
24	14	Firmaméntum est Dóminus timéntibus eum: et testaméntum ipsíus ut manifestétur illis.
24	15	Oculi mei semper ad Dóminum: quóniam ipse evéllet de láqueo pedes meos.
24	16	Réspice in me, et miserére mei: quia únicus et pauper sum ego.
24	17	Tribulatiónes cordis mei multiplicátæ sunt: de necessitátibus meis érue me.
24	18	Vide humilitátem meam, et labórem meum: et dimítte univérsa delícta mea.
24	19	Réspice inimícos meos quóniam multiplicáti sunt, et ódio iníquo odérunt me.
24	20	Custódi ánimam meam, et érue me: non erubéscam, quóniam sperávi in te.
24	21	Innocéntes et recti adhæsérunt mihi: quia sustínui te.
24	22	Líbera Deus Israël, ex ómnibus tribulatiónibus suis.
25	1	In finem. Psalmus David. Júdica me Dómine, quóniam ego in innocéntia mea ingréssus sum: et in Dómino sperans non infirmábor.
25	2	Proba me Dómine, et tenta me: ure renes meos et cor meum.
25	3	Quóniam misericórdia tua ante óculos meos est: et complácui in veritáte tua.
25	4	Non sedi cum concílio vanitátis: et cum iníqua geréntibus non introíbo.
25	5	Odívi ecclésiam malignántium: et cum ímpiis non sedébo.
25	6	Lavábo inter innocéntes manus meas: et circúmdabo altáre tuum Dómine:
25	7	ut áudiam vocem laudis, et enárrem univérsa mirabília tua.
25	8	Dómine diléxi decórem domus tuæ, et locum habitatiónis glóriæ tuæ.
25	9	Ne perdas cum ímpiis Deus ánimam meam, et cum viris sánguinum vitam meam:
25	10	in quorum mánibus iniquitátes sunt: déxtera eórum repléta est munéribus.
25	11	Ego autem in innocéntia mea ingréssus sum: rédime me, et miserére mei.
25	12	Pes meus stetit in dirécto: in ecclésiis benedícam te Dómine.
26	1	Psalmus David priúsquam linirétur. Dóminus illuminátio mea, et salus mea, quem timébo? Dóminus protéctor vitæ meæ, a quo trepidábo?
26	2	Dum apprópiant super me nocéntes, ut edant carnes meas: qui tríbulant me inimíci mei, ipsi infirmáti sunt et cecidérunt.
26	3	Si consístant advérsum me castra, non timébit cor meum: si exsúrgat advérsum me prœ́lium, in hoc ego sperábo.
26	4	Unam pétii a Dómino, hanc requíram, ut inhábitem in domo Dómini ómnibus diébus vitæ meæ: ut vídeam voluptátem Dómini, et vísitem templum ejus.
26	5	Quóniam abscóndit me in tabernáculo suo: in die malórum protéxit me in abscóndito tabernáculi sui.
26	6	In petra exaltávit me: et nunc exaltávit caput meum super inimícos meos. Circuívi, et immolávi in tabernáculo ejus hóstiam vociferatiónis: cantábo, et psalmum dicam Dómino.
26	7	Exáudi Dómine vocem meam, qua clamávi ad te: miserére mei, et exáudi me.
26	8	Tibi dixit cor meum: Exquisívit te fácies mea: fáciem tuam Dómine requíram.
26	9	Ne avértas fáciem tuam a me: ne declínes in ira a servo tuo. Adjútor meus esto: ne derelínquas me, neque despícias me Deus salutáris meus.
26	10	Quóniam pater meus et mater mea dereliquérunt me: Dóminus autem assúmpsit me.
26	11	Legem pone mihi Dómine in via tua: et dírige me in sémitam rectam propter inimícos meos.
26	12	Ne tradíderis me in ánimas tribulántium me: quóniam insurrexérunt in me testes iníqui, et mentíta est iníquitas sibi.
26	13	Credo vidére bona Dómini in terra vivéntium.
26	14	Exspécta Dóminum, viríliter age: et confortétur cor tuum, et sústine Dóminum.
27	1	Psalmus ipsi David. Ad te Dómine clamábo, Deus meus ne síleas a me: nequándo táceas a me, et assimilábor descendéntibus in lacum.
27	2	Exáudi Dómine vocem deprecatiónis meæ dum oro ad te: dum extóllo manus meas ad templum sanctum tuum.
27	3	Ne simul trahas me cum peccatóribus: et cum operántibus iniquitátem ne perdas me: qui loquúntur pacem cum próximo suo, mala autem in córdibus eórum.
27	4	Da illis secúndum ópera eórum, et secúndum nequítiam adinventiónum ipsórum: secúndum ópera mánuum eórum tríbue illis: redde retributiónem eórum ipsis.
27	5	Quóniam non intellexérunt ópera Dómini, et in ópera mánuum ejus déstrues illos, et non ædificábis eos.
27	6	Benedíctus Dóminus: quóniam exaudívit vocem deprecatiónis meæ.
27	7	Dóminus adjútor meus, et protéctor meus: in ipso sperávit cor meum, et adjútus sum: et reflóruit caro mea, et ex voluntáte mea confitébor ei.
27	8	Dóminus fortitúdo plebis suæ: et protéctor salvatiónum christi sui est.
27	9	Salvum fac pópulum tuum Dómine, et bénedic hereditáti tuæ: et rege eos, et extólle illos usque in ætérnum.
28	1	Psalmus David. In consummatióne tabernáculi. Afférte Dómino fílii Dei: afférte Dómino fílios aríetum.
28	2	Afférte Dómino glóriam et honórem, afférte Dómino glóriam nómini ejus: adoráte Dóminum in átrio sancto ejus.
28	3	Vox Dómini super aquas, Deus majestátis intónuit: Dóminus super aquas multas.
28	4	Vox Dómini in virtúte: vox Dómini in magnificéntia.
28	5	Vox Dómini confringéntis cedros: et confrínget Dóminus cedros Líbani:
28	6	et commínuet eas tamquam vítulum Líbani: et diléctus quemádmodum fílius unicórnium.
28	7	Vox Dómini intercidéntis flammam ignis:
28	8	vox Dómini concutiéntis desértum: et commovébit Dóminus desértum Cades.
28	9	Vox Dómini præparántis cervos, et revelábit condénsa: et in templo ejus omnes dicent glóriam.
28	10	Dóminus dilúvium inhabitáre facit: et sedébit Dóminus rex in ætérnum.
28	11	Dóminus virtútem pópulo suo dabit: Dóminus benedícet pópulo suo in pace.
29	1	Psalmus cántici. In dedicatióne domus David.
29	2	Exaltábo te Dómine quóniam suscepísti me: nec delectásti inimícos meos super me.
29	3	Dómine Deus meus clamávi ad te, et sanásti me.
29	4	Dómine eduxísti ab inférno ánimam meam: salvásti me a descendéntibus in lacum.
29	5	Psállite Dómino sancti ejus: et confitémini memóriæ sanctitátis ejus.
29	6	Quóniam ira in indignatióne ejus, et vita in voluntáte ejus: ad vésperum demorábitur fletus, et ad matutínum lætítia.
29	7	Ego autem dixi in abundántia mea: Non movébor in ætérnum.
29	8	Dómine in voluntáte tua præstitísti decóri meo virtútem: avertísti fáciem tuam a me, et factus sum conturbátus.
29	9	Ad te Dómine clamábo, et ad Deum meum deprecábor.
29	10	Quæ utílitas in sánguine meo, dum descéndo in corruptiónem? Numquid confitébitur tibi pulvis, aut annuntiábit veritátem tuam?
29	11	Audívit Dóminus, et misértus est mei: Dóminus factus est adjútor meus.
29	12	Convertísti planctum meum in gáudium mihi: conscidísti saccum meum, et circumdedísti me lætítia:
29	13	ut cantet tibi glória mea, et non compúngar: Dómine Deus meus in ætérnum confitébor tibi.
30	1	In finem. Psalmus David, pro éxtasi.
30	2	In te Dómine sperávi: non confúndar in ætérnum: in justítia tua líbera me.
30	3	Inclína ad me aurem tuam, accélera ut éruas me. Esto mihi in Deum protectórem: et in domum refúgii, ut salvum me fácias.
30	4	Quóniam fortitúdo mea, et refúgium meum es tu: et propter nomen tuum dedúces me, et enútries me.
30	5	Edúces me de láqueo hoc, quem abscondérunt mihi: quóniam tu es protéctor meus.
30	6	In manus tuas comméndo spíritum meum: redemísti me Dómine Deus veritátis.
30	7	Odísti observántes vanitátes, supervácue. Ego autem in Dómino sperávi:
30	8	exsultábo, et lætábor in misericórdia tua. Quóniam respexísti humilitátem meam, salvásti de necessitátibus ánimam meam.
30	9	Nec conclusísti me in mánibus inimíci: statuísti in loco spatióso pedes meos.
30	10	Miserére mei Dómine quóniam tríbulor: conturbátus est in ira óculus meus, ánima mea, et venter meus:
30	11	quóniam defécit in dolóre vita mea, et anni mei in gemítibus. Infirmáta est in paupertáte virtus mea, et ossa mea conturbáta sunt.
30	12	Super omnes inimícos meos factus sum oppróbrium, et vicínis meis valde, et timor notis meis. Qui vidébant me, foras fugérunt a me:
30	13	oblivióni datus sum, tamquam mórtuus a corde. Factus sum tamquam vas pérditum:
30	14	quóniam audívi vituperatiónem multórum commorántium in circúitu: in eo dum convenírent simul advérsum me, accípere ánimam meam consiliáti sunt.
30	15	Ego autem in te sperávi Dómine: dixi: Deus meus es tu:
30	16	in mánibus tuis sortes meæ. Eripe me de manu inimicórum meórum, et a persequéntibus me.
30	17	Illústra fáciem tuam super servum tuum, salvum me fac in misericórdia tua:
30	18	Dómine non confúndar, quóniam invocávi te. Erubéscant ímpii, et deducántur in inférnum:
30	19	muta fiant lábia dolósa. Quæ loquúntur advérsus justum iniquitátem, in supérbia, et in abusióne.
30	20	Quam magna multitúdo dulcédinis tuæ Dómine, quam abscondísti timéntibus te. Perfecísti eis, qui sperant in te, in conspéctu filiórum hóminum.
30	21	Abscóndes eos in abscóndito faciéi tuæ, a conturbatióne hóminum: próteges eos in tabernáculo tuo a contradictióne linguárum.
30	22	Benedíctus Dóminus: quóniam mirificávit misericórdiam suam mihi in civitáte muníta.
30	23	Ego autem dixi in excéssu mentis meæ: Projéctus sum a fácie oculórum tuórum. Ideo exaudísti vocem oratiónis meæ, dum clamárem ad te.
30	24	Dilígite Dóminum omnes sancti ejus: quóniam veritátem requíret Dóminus, et retríbuet abundánter faciéntibus supérbiam.
30	25	Viríliter ágite, et confortétur cor vestrum, omnes qui sperátis in Dómino.
31	1	Ipsi David intelléctus. Beáti quorum remíssæ sunt iniquitátes: et quorum tecta sunt peccáta.
31	2	Beátus vir, cui non imputávit Dóminus peccátum, nec est in spíritu ejus dolus.
31	3	Quóniam tácui, inveteravérunt ossa mea, dum clamárem tota die.
31	4	Quóniam die ac nocte graváta est super me manus tua: convérsus sum in ærúmna mea, dum confígitur spina.
31	5	Delíctum meum cógnitum tibi feci: et injustítiam meam non abscóndi. Dixi: Confitébor advérsum me injustítiam meam Dómino: et tu remisísti impietátem peccáti mei.
31	6	Pro hac orábit ad te omnis sanctus, in témpore opportúno. Verúmtamen in dilúvio aquárum multárum, ad eum non approximábunt.
31	7	Tu es refúgium meum a tribulatióne, quæ circúmdedit me: exsultátio mea, érue me a circumdántibus me.
31	8	Intelléctum tibi dabo, et ínstruam te in via hac, qua gradiéris: firmábo super te óculos meos.
31	9	Nolíte fíeri sicut equus et mulus, quibus non est intelléctus. In camo et freno maxíllas eórum constrínge, qui non appróximant ad te.
31	10	Multa flagélla peccatóris: sperántem autem in Dómino misericórdia circúmdabit.
31	11	Lætámini in Dómino, et exsultáte justi, et gloriámini omnes recti corde.
32	1	Psalmus David. Exsultáte justi in Dómino: rectos decet collaudátio.
32	2	Confitémini Dómino in cíthara: in psaltério decem chordárum psállite illi.
32	3	Cantáte ei cánticum novum: bene psállite ei in vociferatióne.
32	4	Quia rectum est verbum Dómini, et ómnia ópera ejus in fide.
32	5	Díligit misericórdiam et judícium: misericórdia Dómini plena est terra.
32	6	Verbo Dómini cæli firmáti sunt: et spíritu oris ejus omnis virtus eórum.
32	7	Cóngregans sicut in utre aquas maris: ponens in thesáuris abýssos.
32	8	Tímeat Dóminum omnis terra: ab eo autem commoveántur omnes inhabitántes orbem.
32	9	Quóniam ipse dixit, et facta sunt: ipse mandávit, et creáta sunt.
32	10	Dóminus díssipat consília géntium: réprobat autem cogitatiónes populórum, et réprobat consília príncipum.
32	11	Consílium autem Dómini in ætérnum manet: cogitatiónes cordis ejus in generatióne et generatiónem.
32	12	Beáta gens, cujus est Dóminus Deus ejus: pópulus, quem elégit in hereditátem sibi.
32	13	De cælo respéxit Dóminus: vidit omnes fílios hóminum.
32	14	De præparáto habitáculo suo respéxit super omnes, qui hábitant terram.
32	15	Qui finxit sigillátim corda eórum: qui intélligit ómnia ópera eórum.
32	16	Non salvátur rex per multam virtútem: et gigas non salvábitur in multitúdine virtútis suæ.
32	17	Fallax equus ad salútem: in abundántia autem virtútis suæ non salvábitur.
32	18	Ecce óculi Dómini super metuéntes eum: et in eis qui sperant super misericórdia ejus.
32	19	Ut éruat a morte ánimas eórum: et alat eos in fame.
32	20	Anima nostra sústinet Dóminum: quóniam adjútor et protéctor noster est.
32	21	Quia in eo lætábitur cor nostrum: et in nómine sancto ejus sperávimus.
32	22	Fiat misericórdia tua Dómine super nos: quemádmodum sperávimus in te.
33	1	Davídi, cum immutávit vultum suum coram Achímelech, et dimísit eum, et ábiit.
33	2	Benedícam Dóminum in omni témpore: semper laus ejus in ore meo.
33	3	In Dómino laudábitur ánima mea: áudiant mansuéti, et læténtur.
33	4	Magnificáte Dóminum mecum: et exaltémus nomen ejus in idípsum.
33	5	Exquisívi Dóminum, et exaudívit me: et ex ómnibus tribulatiónibus meis erípuit me.
33	6	Accédite ad eum, et illuminámini: et fácies vestræ non confundéntur.
33	7	Iste pauper clamávit, et Dóminus exaudívit eum: et de ómnibus tribulatiónibus ejus salvávit eum.
33	8	Immíttet ángelus Dómini in circúitu timéntium eum: et erípiet eos.
33	9	Gustáte, et vidéte quóniam suávis est Dóminus: beátus vir, qui sperat in eo.
33	10	Timéte Dóminum omnes sancti ejus: quóniam non est inópia timéntibus eum.
33	11	Dívites eguérunt et esuriérunt: inquiréntes autem Dóminum non minuéntur omni bono.
33	12	Veníte fílii, audíte me: timórem Dómini docébo vos.
33	13	Quis est homo qui vult vitam: díligit dies vidére bonos?
33	14	Próhibe linguam tuam a malo: et lábia tua ne loquántur dolum.
33	15	Divérte a malo, et fac bonum: inquíre pacem, et perséquere eam.
33	16	Oculi Dómini super justos: et aures ejus in preces eórum.
33	17	Vultus autem Dómini super faciéntes mala: ut perdat de terra memóriam eórum.
33	18	Clamavérunt justi, et Dóminus exaudívit eos: et ex ómnibus tribulatiónibus eórum liberávit eos.
33	19	Juxta est Dóminus iis, qui tribuláto sunt corde: et húmiles spíritu salvábit.
33	20	Multæ tribulatiónes justórum: et de ómnibus his liberábit eos Dóminus.
33	21	Custódit Dóminus ómnia ossa eórum: unum ex his non conterétur.
33	22	Mors peccatórum péssima: et qui odérunt justum delínquent.
33	23	Rédimet Dóminus ánimas servórum suórum: et non delínquent omnes qui sperant in eo.
34	1	Ipsi David. Júdica Dómine nocéntes me, expúgna impugnántes me.
34	2	Apprehénde arma et scutum: et exsúrge in adjutórium mihi.
34	3	Effúnde frámeam, et conclúde advérsus eos, qui persequúntur me: dic ánimæ meæ: Salus tua ego sum.
34	4	Confundántur et revereántur quæréntes ánimam meam: avertántur retrórsum et confundántur cogitántes mihi mala.
34	5	Fiant tamquam pulvis ante fáciem venti: et ángelus Dómini coárctans eos.
34	6	Fiat via illórum ténebræ et lúbricum: et ángelus Dómini pérsequens eos.
34	7	Quóniam gratis abscondérunt mihi intéritum láquei sui: supervácue exprobravérunt ánimam meam.
34	8	Véniat illi láqueus, quem ignórat: et cáptio, quam abscóndit, apprehéndat eum: et in láqueum cadat in ipsum.
34	9	Anima autem mea exsultábit in Dómino: et delectábitur super salutári suo.
34	10	Omnia ossa mea dicent: Dómine, quis símilis tibi? erípiens ínopem de manu fortiórum ejus: egénum et páuperem a diripiéntibus eum.
34	11	Surgéntes testes iníqui, quæ ignorábam interrogábant me.
34	12	Retribuébant mihi mala pro bonis: sterilitátem ánimæ meæ.
34	13	Ego autem cum mihi molésti essent, induébar cilício. Humiliábam in jejúnio ánimam meam: et orátio mea in sinu meo convertétur.
34	14	Quasi próximum, et quasi fratrem nostrum, sic complacébam: quasi lugens, et contristátus, sic humiliábar.
34	15	Et advérsum me lætáti sunt, et convenérunt: congregáta sunt super me flagélla, et ignorávi.
34	16	Dissipáti sunt, nec compúncti, tentavérunt me, subsannavérunt me subsannatióne: frenduérunt super me déntibus suis.
34	17	Dómine quando respícies? restítue ánimam meam a malignitáte eórum: a leónibus únicam meam.
34	18	Confitébor tibi in ecclésia magna: in pópulo gravi laudábo te.
34	19	Non supergáudeant mihi qui adversántur mihi iníque: qui odérunt me gratis, et ánnuunt óculis.
34	20	Quóniam mihi quidem pacífice loquebántur: et in iracúndia terræ loquéntes, dolos cogitábant.
34	21	Et dilatavérunt super me os suum: dixérunt: Euge, euge, vidérunt óculi nostri.
34	22	Vidísti Dómine, ne síleas: Dómine ne discédas a me.
34	23	Exsúrge et inténde judício meo: Deus meus, et Dóminus meus in causam meam.
34	24	Júdica me secúndum justítiam tuam Dómine Deus meus, et non supergáudeant mihi.
34	25	Non dicant in córdibus suis: Euge, euge, ánimæ nostræ: nec dicant: Devorávimus eum.
34	26	Erubéscant et revereántur simul, qui gratulántur malis meis: induántur confusióne et reveréntia, qui magna loquúntur super me.
34	27	Exsúltent et læténtur qui volunt justítiam meam: et dicant semper: Magnificétur Dóminus, qui volunt pacem servi ejus.
34	28	Et lingua mea meditábitur justítiam tuam, tota die laudem tuam.
35	1	In finem, servo Dómini ipsi David.
35	2	Dixit injústus ut delínquat in semetípso: non est timor Dei ante óculos ejus.
35	3	Quóniam dolóse egit in conspéctu ejus: ut inveniátur iníquitas ejus ad ódium.
35	4	Verba oris ejus iníquitas, et dolus: nóluit intellígere ut bene ágeret.
35	5	Iniquitátem meditátus est in cubíli suo: ástitit omni viæ non bonæ, malítiam autem non odívit.
35	6	Dómine in cælo misericórdia tua: et véritas tua usque ad nubes.
35	7	Justítia tua sicut montes Dei: judícia tua abýssus multa. Hómines, et juménta salvábis Dómine:
35	8	quemádmodum multiplicásti misericórdiam tuam Deus. Fílii autem hóminum in tégmine alárum tuárum sperábunt.
35	9	Inebriabúntur ab ubertáte domus tuæ: et torrénte voluptátis tuæ potábis eos.
35	10	Quóniam apud te est fons vitæ: et in lúmine tuo vidébimus lumen.
35	11	Præténde misericórdiam tuam sciéntibus te, et justítiam tuam his, qui recto sunt corde.
35	12	Non véniat mihi pes supérbiæ: et manus peccatóris non móveat me.
35	13	Ibi cecidérunt qui operántur iniquitátem: expúlsi sunt, nec potuérunt stare.
36	1	Psalmus ipsi David. Noli æmulári in malignántibus: neque zeláveris faciéntes iniquitátem.
36	2	Quóniam tamquam fœnum velóciter aréscent: et quemádmodum ólera herbárum cito décident.
36	3	Spera in Dómino, et fac bonitátem: et inhábita terram, et pascéris in divítiis ejus.
36	4	Delectáre in Dómino: et dabit tibi petitiónes cordis tui.
36	5	Revéla Dómino viam tuam, et spera in eo: et ipse fáciet.
36	6	Et edúcet quasi lumen justítiam tuam, et judícium tuum tamquam merídiem:
36	7	súbditus esto Dómino, et ora eum. Noli æmulári in eo, qui prosperátur in via sua: in hómine faciénte injustítias.
36	8	Désine ab ira, et derelínque furórem: noli æmulári ut malignéris.
36	9	Quóniam qui malignántur, exterminabúntur: sustinéntes autem Dóminum, ipsi hereditábunt terram.
36	10	Et adhuc pusíllum, et non erit peccátor: et quæres locum ejus, et non invénies.
36	11	Mansuéti autem hereditábunt terram, et delectabúntur in multitúdine pacis.
36	12	Observábit peccátor justum: et stridébit super eum déntibus suis.
36	13	Dóminus autem irridébit eum: quóniam próspicit quod véniet dies ejus.
36	14	Gládium evaginavérunt peccatóres: intendérunt arcum suum, ut dejíciant páuperem et ínopem, ut trucídent rectos corde.
36	15	Gládius eórum intret in corda ipsórum: et arcus eórum confringátur.
36	16	Mélius est módicum justo, super divítias peccatórum multas.
36	17	Quóniam bráchia peccatórum conteréntur: confírmat autem justos Dóminus.
36	18	Novit Dóminus dies immaculatórum: et heréditas eórum in ætérnum erit.
36	19	Non confundéntur in témpore malo, et in diébus famis saturabúntur:
36	20	quia peccatóres períbunt. Inimíci vero Dómini mox ut honorificáti fúerint et exaltáti: deficiéntes, quemádmodum fumus defícient.
36	21	Mutuábitur peccátor, et non solvet: justus autem miserétur et tríbuet.
36	22	Quia benedicéntes ei hereditábunt terram: maledicéntes autem ei disperíbunt.
36	23	Apud Dóminum gressus hóminis dirigéntur: et viam ejus volet.
36	24	Cum cecíderit, non collidétur: quia Dóminus suppónit manum suam.
36	25	Júnior fui, étenim sénui: et non vidi justum derelíctum, nec semen ejus quærens panem.
36	26	Tota die miserétur et cómmodat: et semen illíus in benedictióne erit.
36	27	Declína a malo, et fac bonum: et inhábita in sǽculum sǽculi.
36	28	Quia Dóminus amat judícium, et non derelínquet sanctos suos: in ætérnum conservabúntur. Injústi puniéntur, et semen impiórum períbit.
36	29	Justi autem hereditábunt terram: et inhabitábunt in sǽculum sǽculi super eam.
36	30	Os justi meditábitur sapiéntiam, et lingua ejus loquétur judícium.
36	31	Lex Dei ejus in corde ipsíus: et non supplantabúntur gressus ejus.
36	32	Consíderat peccátor justum: et quærit mortificáre eum.
36	33	Dóminus autem non derelínquet eum in mánibus ejus: nec damnábit eum cum judicábitur illi.
36	34	Exspécta Dóminum, et custódi viam ejus: et exaltábit te ut hereditáte cápias terram: cum períerint peccatóres, vidébis.
36	35	Vidi ímpium superexaltátum, et elevátum sicut cedros Líbani.
36	36	Et transívi, et ecce non erat: et quæsívi eum, et non est invéntus locus ejus.
36	37	Custódi innocéntiam, et vide æquitátem: quóniam sunt relíquiæ hómini pacífico.
36	38	Injústi autem disperíbunt simul: relíquiæ impiórum interíbunt.
36	39	Salus autem justórum a Dómino: et protéctor eórum in témpore tribulatiónis.
36	40	Et adjuvábit eos Dóminus, et liberábit eos: et éruet eos a peccatóribus, et salvábit eos: quia speravérunt in eo.
37	1	Psalmus David, in rememoratiónem de sábbato.
37	2	Dómine ne in furóre tuo árguas me, neque in ira tua corrípias me:
37	3	quóniam sagíttæ tuæ infíxæ sunt mihi: et confirmásti super me manum tuam.
37	4	Non est sánitas in carne mea a fácie iræ tuæ: non est pax óssibus meis a fácie peccatórum meórum.
37	5	Quóniam iniquitátes meæ supergréssæ sunt caput meum: et sicut onus grave gravátæ sunt super me.
37	6	Putruérunt et corrúptæ sunt cicatríces meæ, a fácie insipiéntiæ meæ.
37	7	Miser factus sum et curvátus sum usque in finem: tota die contristátus ingrediébar.
37	8	Quóniam lumbi mei impléti sunt illusiónibus: et non est sánitas in carne mea.
37	9	Afflíctus sum, et humiliátus sum nimis: rugiébam a gémitu cordis mei.
37	10	Dómine ante te omne desidérium meum: et gémitus meus a te non est abscónditus.
37	11	Cor meum conturbátum est, derelíquit me virtus mea: et lumen oculórum meórum, et ipsum non est mecum.
37	12	Amíci mei, et próximi mei advérsum me appropinquavérunt, et stetérunt. Et qui juxta me erant, de longe stetérunt:
37	13	et vim faciébant, qui quærébant ánimam meam. Et qui inquirébant mala mihi, locúti sunt vanitátes: et dolos tota die meditabántur.
37	14	Ego autem tamquam surdus non audiébam: et sicut mutus non apériens os suum.
37	15	Et factus sum sicut homo non áudiens, et non habens in ore suo redargutiónes.
37	16	Quóniam in te Dómine sperávi: tu exáudies me Dómine Deus meus.
37	17	Quia dixi: Nequándo supergáudeant mihi inimíci mei: et dum commovéntur pedes mei, super me magna locúti sunt.
37	18	Quóniam ego in flagélla parátus sum: et dolor meus in conspéctu meo semper.
37	19	Quóniam iniquitátem meam annuntiábo: et cogitábo pro peccáto meo.
37	20	Inimíci autem mei vivunt, et confirmáti sunt super me: et multiplicáti sunt qui odérunt me iníque.
37	21	Qui retríbuunt mala pro bonis detrahébant mihi: quóniam sequébar bonitátem.
37	22	Ne derelínquas me Dómine Deus meus: ne discésseris a me.
37	23	Inténde in adjutórium meum, Dómine Deus salútis meæ.
38	1	In finem, ipsi Idithun, Cánticum David.
38	2	Dixi: Custódiam vias meas: ut non delínquam in lingua mea. Pósui ori meo custódiam, cum consísteret peccátor advérsum me.
38	3	Obmútui, et humiliátus sum, et sílui a bonis: et dolor meus renovátus est.
38	4	Concáluit cor meum intra me: et in meditatióne mea exardéscet ignis.
38	5	Locútus sum in lingua mea: Notum fac mihi Dómine finem meum, et númerum diérum meórum quis est: ut sciam quid desit mihi.
38	6	Ecce mensurábiles posuísti dies meos: et substántia mea tamquam níhilum ante te. Verúmtamen univérsa vánitas, omnis homo vivens.
38	7	Verúmtamen in imágine pertránsit homo: sed et frustra conturbátur. Thesaurízat: et ignórat cui congregábit ea.
38	8	Et nunc quæ est exspectátio mea? nonne Dóminus? et substántia mea apud te est.
38	9	Ab ómnibus iniquitátibus meis érue me: oppróbrium insipiénti dedísti me.
38	10	Obmútui, et non apérui os meum, quóniam tu fecísti:
38	11	ámove a me plagas tuas.
38	12	A fortitúdine manus tuæ ego deféci in increpatiónibus: propter iniquitátem corripuísti hóminem. Et tabéscere fecísti sicut aráneam ánimam ejus: verúmtamen vane conturbátur omnis homo.
38	13	Exáudi oratiónem meam Dómine, et deprecatiónem meam: áuribus pércipe lácrymas meas. Ne síleas, quóniam ádvena ego sum apud te, et peregrínus, sicut omnes patres mei.
38	14	Remítte mihi, ut refrígerer priúsquam ábeam, et ámplius non ero.
39	1	In finem, Psalmus ipsi David.
39	2	Exspéctans exspectávi Dóminum, et inténdit mihi.
39	3	Et exaudívit preces meas: et edúxit me de lacu misériæ et de luto fæcis. Et státuit super petram pedes meos: et diréxit gressus meos.
39	4	Et immísit in os meum cánticum novum, carmen Deo nostro. Vidébunt multi, et timébunt: et sperábunt in Dómino.
39	5	Beátus vir, cujus est nomen Dómini spes ejus: et non respéxit in vanitátes et insánias falsas.
39	6	Multa fecísti tu Dómine Deus meus mirabília tua: et cogitatiónibus tuis non est qui símilis sit tibi. Annuntiávi et locútus sum: multiplicáti sunt super númerum.
39	7	Sacrifícium et oblatiónem noluísti: aures autem perfecísti mihi. Holocáustum et pro peccáto non postulásti:
39	8	tunc dixi: Ecce vénio. In cápite libri scriptum est de me
39	9	ut fácerem voluntátem tuam: Deus meus vólui, et legem tuam in médio cordis mei.
39	10	Annuntiávi justítiam tuam in ecclésia magna: ecce lábia mea non prohibébo: Dómine tu scisti.
39	11	Justítiam tuam non abscóndi in corde meo: veritátem tuam et salutáre tuum dixi: non abscóndi misericórdiam tuam et veritátem tuam a concílio multo.
39	12	Tu autem Dómine ne longe fácias miseratiónes tuas a me: misericórdia tua et véritas tua semper suscepérunt me.
39	13	Quóniam circumdedérunt me mala, quorum non est númerus: comprehendérunt me iniquitátes meæ, et non pótui ut vidérem. Multiplicátæ sunt super capíllos cápitis mei: et cor meum derelíquit me.
39	14	Compláceat tibi Dómine ut éruas me: Dómine, ad adjuvándum me réspice.
39	15	Confundántur et revereántur simul, qui quærunt ánimam meam, ut áuferant eam: convertántur retrórsum et revereántur, qui volunt mihi mala.
39	16	Ferant conféstim confusiónem suam, qui dicunt mihi: Euge, euge.
39	17	Exsúltent et læténtur super te omnes quæréntes te: et dicant semper: Magnificétur Dóminus: qui díligunt salutáre tuum.
39	18	Ego autem mendícus sum, et pauper: Dóminus sollícitus est mei. Adjútor meus, et protéctor meus tu es: Deus meus ne tardáveris.
40	1	In finem, Psalmus ipsi David.
40	2	Beátus qui intélligit super egénum et páuperem: in die mala liberábit eum Dóminus.
40	3	Dóminus consérvet eum, et vivíficet eum, et beátum fáciat eum in terra: et non tradat eum in ánimam inimicórum ejus.
40	4	Dóminus opem ferat illi super lectum dolóris ejus: univérsum stratum ejus versásti in infirmitáte ejus.
40	5	Ego dixi: Dómine miserére mei: sana ánimam meam, quia peccávi tibi.
40	6	Inimíci mei dixérunt mala mihi: Quando moriétur, et períbit nomen ejus?
40	7	Et si ingrediebátur ut vidéret, vana loquebátur, cor ejus congregávit iniquitátem sibi. Egrediebátur foras, et loquebátur
40	8	in idípsum. Advérsum me susurrábant omnes inimíci mei: advérsum me cogitábant mala mihi.
40	9	Verbum iníquum constituérunt advérsum me: Numquid qui dormit non adjíciet ut resúrgat?
40	10	Etenim homo pacis meæ in quo sperávi: qui edébat panes meos, magnificávit super me supplantatiónem.
40	11	Tu autem Dómine miserére mei, et resúscita me: et retríbuam eis.
40	12	In hoc cognóvi quóniam voluísti me: quóniam non gaudébit inimícus meus super me.
40	13	Me autem propter innocéntiam suscepísti: et confirmásti me in conspéctu tuo in ætérnum.
40	14	Benedíctus Dóminus Deus Israël a sǽculo, et usque in sǽculum: fiat, fiat.
41	1	In finem, Intelléctus fíliis Core.
41	2	Quemádmodum desíderat cervus ad fontes aquárum: ita desíderat ánima mea ad te Deus.
41	3	Sitívit ánima mea ad Deum fortem vivum: quando véniam, et apparébo ante fáciem Dei?
41	4	Fuérunt mihi lácrymæ meæ panes die ac nocte: dum dícitur mihi quotídie: Ubi est Deus tuus?
41	5	Hæc recordátus sum, et effúdi in me ánimam meam: quóniam transíbo in locum tabernáculi admirábilis, usque ad domum Dei: in voce exsultatiónis et confessiónis, sonus epulántis.
41	6	Quare tristis es ánima mea? et quare contúrbas me? Spera in Deo, quóniam adhuc confitébor illi: salutáre vultus mei,
41	7	et Deus meus. Ad meípsum ánima mea conturbáta est: proptérea memor ero tui de terra Jordánis, et Hermóniim a monte módico.
41	8	Abýssus abýssum ínvocat, in voce cataractárum tuárum. Omnia excélsa tua, et fluctus tui super me transiérunt.
41	9	In die mandávit Dóminus misericórdiam suam: et nocte cánticum ejus. Apud me orátio Deo vitæ meæ,
41	10	dicam Deo: Suscéptor meus es, quare oblítus es mei? et quare contristátus incédo, dum afflígit me inimícus?
41	11	Dum confringúntur ossa mea, exprobravérunt mihi qui tríbulant me inimíci mei: dum dicunt mihi per síngulos dies: Ubi est Deus tuus?
41	12	Quare tristis es ánima mea? et quare contúrbas me? Spera in Deo, quóniam adhuc confitébor illi: salutáre vultus mei, et Deus meus.
42	1	Psalmus David. Júdica me Deus, et discérne causam meam de gente non sancta, ab hómine iníquo, et dolóso érue me.
42	2	Quia tu es Deus fortitúdo mea: quare me repulísti? et quare tristis incédo, dum afflígit me inimícus?
42	3	Emítte lucem tuam et veritátem tuam: ipsa me deduxérunt, et adduxérunt in montem sanctum tuum, et in tabernácula tua.
42	4	Et introíbo ad altáre Dei: ad Deum qui lætíficat juventútem meam. Confitébor tibi in cíthara Deus Deus meus.
42	5	Quare tristis es ánima mea? et quare contúrbas me? Spera in Deo, quóniam adhuc confitébor illi: salutáre vultus mei, et Deus meus.
43	1	In finem, fíliis Core ad intelléctum.
43	2	Deus áuribus nostris audívimus: patres nostri annuntiavérunt nobis. Opus, quod operátus es in diébus eórum: et in diébus antíquis.
43	3	Manus tua gentes dispérdidit, et plantásti eos: afflixísti pópulos, et expulísti eos:
43	4	nec enim in gládio suo possedérunt terram, et bráchium eórum non salvávit eos: sed déxtera tua, et bráchium tuum, et illuminátio vultus tui: quóniam complacuísti in eis.
43	5	Tu es ipse rex meus et Deus meus: qui mandas salútes Jacob.
43	6	In te inimícos nostros ventilábimus cornu, et in nómine tuo spernémus insurgéntes in nobis.
43	7	Non enim in arcu meo sperábo: et gládius meus non salvábit me.
43	8	Salvásti enim nos de affligéntibus nos: et odiéntes nos confudísti.
43	9	In Deo laudábimur tota die: et in nómine tuo confitébimur in sǽculum.
43	10	Nunc autem repulísti et confudísti nos: et non egrediéris Deus in virtútibus nostris.
43	11	Avertísti nos retrórsum post inimícos nostros: et qui odérunt nos diripiébant sibi.
43	12	Dedísti nos tamquam oves escárum: et in géntibus dispersísti nos.
43	13	Vendidísti pópulum tuum sine prétio: et non fuit multitúdo in commutatiónibus eórum.
43	14	Posuísti nos oppróbrium vicínis nostris, subsannatiónem et derísum his, qui sunt in circúitu nostro.
43	15	Posuísti nos in similitúdinem géntibus: commotiónem cápitis in pópulis.
43	16	Tota die verecúndia mea contra me est, et confúsio faciéi meæ coopéruit me.
43	17	A voce exprobrántis, et obloquéntis: a fácie inimíci, et persequéntis.
43	18	Hæc ómnia venérunt super nos, nec oblíti sumus te: et iníque non égimus in testaménto tuo.
43	19	Et non recéssit retro cor nostrum: et declinásti sémitas nostras a via tua:
43	20	quóniam humiliásti nos in loco afflictiónis, et coopéruit nos umbra mortis.
43	21	Si oblíti sumus nomen Dei nostri, et si expándimus manus nostras ad deum aliénum:
43	22	nonne Deus requíret ista? ipse enim novit abscóndita cordis. Quóniam propter te mortificámur tota die: æstimáti sumus sicut oves occisiónis.
43	23	Exsúrge, quare obdórmis Dómine? exsúrge, et ne repéllas in finem.
43	24	Quare fáciem tuam avértis, oblivísceris inópiæ nostræ et tribulatiónis nostræ?
43	25	Quóniam humiliáta est in púlvere ánima nostra: conglutinátus est in terra venter noster.
43	26	Exsúrge Dómine, ádjuva nos: et rédime nos propter nomen tuum.
44	1	In finem, pro iis, qui commutabúntur, fíliis Core, ad intelléctum, Cánticum pro dilécto.
44	2	Eructávit cor meum verbum bonum: dico ego ópera mea regi. Lingua mea cálamus scribæ, velóciter scribéntis.
44	3	Speciósus forma præ fíliis hóminum, diffúsa est grátia in lábiis tuis: proptérea benedíxit te Deus in ætérnum.
44	4	Accíngere gládio tuo super femur tuum, potentíssime.
44	5	Spécie tua et pulchritúdine tua inténde, próspere procéde, et regna, propter veritátem, et mansuetúdinem, et justítiam: et dedúcet te mirabíliter déxtera tua.
44	6	Sagíttæ tuæ acútæ: pópuli sub te cadent, in corda inimicórum regis.
44	7	Sedes tua Deus in sǽculum sǽculi: virga directiónis virga regni tui.
44	8	Dilexísti justítiam, et odísti iniquitátem: proptérea unxit te Deus Deus tuus óleo lætítiæ, præ consórtibus tuis.
44	9	Myrrha, et gutta, et cásia a vestiméntis tuis, a dómibus ebúrneis: ex quibus delectavérunt te
44	10	fíliæ regum in honóre tuo. Astitit regína a dextris tuis in vestítu deauráto: circúmdata varietáte.
44	11	Audi fília, et vide, et inclína aurem tuam: et oblivíscere pópulum tuum, et domum patris tui.
44	12	Et concupíscet rex decórem tuum: quóniam ipse est Dóminus Deus tuus, et adorábunt eum.
44	13	Et fíliæ Tyri in munéribus vultum tuum deprecabúntur: omnes dívites plebis.
44	14	Omnis glória ejus fíliæ regis ab intus, in fímbriis áureis
44	15	circumamícta varietátibus. Adducéntur regi vírgines post eam: próximæ ejus afferéntur tibi.
44	16	Afferéntur in lætítia et exsultatióne: adducéntur in templum regis.
44	17	Pro pátribus tuis nati sunt tibi fílii: constítues eos príncipes super omnem terram.
44	18	Mémores erunt nóminis tui in omni generatióne et generatiónem. Proptérea pópuli confitebúntur tibi in ætérnum: et in sǽculum sǽculi.
45	1	In finem, fíliis Core pro arcánis, Psalmus.
45	2	Deus noster refúgium, et virtus: adjútor in tribulatiónibus, quæ invenérunt nos nimis.
45	3	Proptérea non timébimus dum turbábitur terra: et transferéntur montes in cor maris.
45	4	Sonuérunt, et turbátæ sunt aquæ eórum: conturbáti sunt montes in fortitúdine ejus.
45	5	Flúminis ímpetus lætíficat civitátem Dei: sanctificávit tabernáculum suum Altíssimus.
45	6	Deus in médio ejus, non commovébitur: adjuvábit eam Deus mane dilúculo.
45	7	Conturbátæ sunt gentes, et inclináta sunt regna: dedit vocem suam, mota est terra.
45	8	Dóminus virtútum nobíscum: suscéptor noster Deus Jacob.
45	9	Veníte, et vidéte ópera Dómini, quæ pósuit prodígia super terram:
45	10	áuferens bella usque ad finem terræ. Arcum cónteret, et confrínget arma, et scuta combúret igni.
45	11	Vacáte, et vidéte quóniam ego sum Deus: exaltábor in géntibus, et exaltábor in terra.
45	12	Dóminus virtútum nobíscum: suscéptor noster Deus Jacob.
46	1	In finem, pro fíliis Core, Psalmus.
46	2	Omnes gentes pláudite mánibus: jubiláte Deo in voce exsultatiónis.
46	3	Quóniam Dóminus excélsus, terríbilis: rex magnus super omnem terram.
46	4	Subjécit pópulos nobis: et gentes sub pédibus nostris.
46	5	Elégit nobis hereditátem suam: spéciem Jacob, quam diléxit.
46	6	Ascéndit Deus in júbilo: et Dóminus in voce tubæ.
46	7	Psállite Deo nostro, psállite: psállite regi nostro, psállite.
46	8	Quóniam rex omnis terræ Deus: psállite sapiénter.
46	9	Regnábit Deus super gentes: Deus sedet super sedem sanctam suam.
46	10	Príncipes populórum congregáti sunt cum Deo Abraham: quóniam dii fortes terræ veheménter eleváti sunt.
47	1	Psalmus Cántici fíliis Core secúnda sábbati.
47	2	Magnus Dóminus, et laudábilis nimis in civitáte Dei nostri, in monte sancto ejus.
47	3	Fundátur exsultatióne univérsæ terræ mons Sion, látera aquilónis, cívitas regis magni.
47	4	Deus in dómibus ejus cognoscétur, cum suscípiet eam.
47	5	Quóniam ecce reges terræ congregáti sunt: convenérunt in unum.
47	6	Ipsi vidéntes, sic admiráti sunt, conturbáti sunt, commóti sunt:
47	7	tremor apprehéndit eos. Ibi dolóres ut parturiéntis:
47	8	in spíritu veheménti cónteres naves Tharsis.
47	9	Sicut audívimus, sic vídimus in civitáte Dómini virtútum, in civitáte Dei nostri: Deus fundávit eam in ætérnum.
47	10	Suscépimus Deus misericórdiam tuam, in médio templi tui.
47	11	Secúndum nomen tuum Deus, sic et laus tua in fines terræ: justítia plena est déxtera tua.
47	12	Lætétur mons Sion, et exsúltent fíliæ Judæ, propter judícia tua Dómine.
47	13	Circúmdate Sion, et complectímini eam: narráte in túrribus ejus.
47	14	Pónite corda vestra in virtúte ejus: et distribúite domos ejus, ut enarrétis in progénie áltera.
47	15	Quóniam hic est Deus, Deus noster in ætérnum, et in sǽculum sǽculi: ipse reget nos in sǽcula.
48	1	In finem, fíliis Core Psalmus.
48	2	Audíte hæc, omnes gentes: áuribus percípite, omnes qui habitátis orbem:
48	3	quique terrígenæ, et fílii hóminum: simul in unum dives et pauper.
48	4	Os meum loquétur sapiéntiam: et meditátio cordis mei prudéntiam.
48	5	Inclinábo in parábolam aurem meam: apériam in psaltério propositiónem meam.
48	6	Cur timébo in die mala? iníquitas calcánei mei circúmdabit me:
48	7	qui confídunt in virtúte sua: et in multitúdine divitiárum suárum gloriántur.
48	8	Frater non rédimit, rédimet homo: non dabit Deo placatiónem suam.
48	9	Et prétium redemptiónis ánimæ suæ: et laborábit in ætérnum,
48	10	et vivet adhuc in finem.
48	11	Non vidébit intéritum, cum víderit sapiéntes moriéntes: simul insípiens, et stultus períbunt. Et relínquent aliénis divítias suas:
48	12	et sepúlcra eórum domus illórum in ætérnum. Tabernácula eórum in progénie et progénie: vocavérunt nómina sua in terris suis.
48	13	Et homo, cum in honóre esset, non intelléxit: comparátus est juméntis insipiéntibus, et símilis factus est illis.
48	14	Hæc via illórum scándalum ipsis: et póstea in ore suo complacébunt.
48	15	Sicut oves in inférno pósiti sunt: mors depáscet eos. Et dominabúntur eórum justi in matutíno: et auxílium eórum veteráscet in inférno a glória eórum.
48	16	Verúmtamen Deus rédimet ánimam meam de manu ínferi, cum accéperit me.
48	17	Ne timúeris cum dives factus fúerit homo: et cum multiplicáta fúerit glória domus ejus.
48	18	Quóniam cum interíerit, non sumet ómnia: neque descéndet cum eo glória ejus.
48	19	Quia ánima ejus in vita ipsíus benedicétur: confitébitur tibi cum beneféceris ei.
48	20	Introíbit usque in progénies patrum suórum: et usque in ætérnum non vidébit lumen.
48	21	Homo, cum in honóre esset, non intelléxit: comparátus est juméntis insipiéntibus, et símilis factus est illis.
49	1	Psalmus Asaph. Deus deórum Dóminus locútus est: et vocávit terram, a solis ortu usque ad occásum:
49	2	ex Sion spécies decóris ejus.
49	3	Deus maniféste véniet: Deus noster, et non silébit. Ignis in conspéctu ejus exardéscet: et in circúitu ejus tempéstas válida.
49	4	Advocábit cælum desúrsum: et terram discérnere pópulum suum.
49	5	Congregáte illi sanctos ejus: qui órdinant testaméntum ejus super sacrifícia.
49	6	Et annuntiábunt cæli justítiam ejus: quóniam Deus judex est.
49	7	Audi pópulus meus, et loquar: Israël, et testificábor tibi: Deus Deus tuus ego sum.
49	8	Non in sacrifíciis tuis árguam te: holocáusta autem tua in conspéctu meo sunt semper.
49	9	Non accípiam de domo tua vítulos: neque de grégibus tuis hircos.
49	10	Quóniam meæ sunt omnes feræ silvárum, juménta in móntibus et boves.
49	11	Cognóvi ómnia volatília cæli: et pulchritúdo agri mecum est.
49	12	Si esuríero, non dicam tibi: meus est enim orbis terræ, et plenitúdo ejus.
49	13	Numquid manducábo carnes taurórum? aut sánguinem hircórum potábo?
49	14	Immola Deo sacrifícium laudis: et redde Altíssimo vota tua.
49	15	Et ínvoca me in die tribulatiónis: éruam te, et honorificábis me.
49	16	Peccatóri autem dixit Deus: Quare tu enárras justítias meas? et assúmis testaméntum meum per os tuum?
49	17	Tu vero odísti disciplínam: et projecísti sermónes meos retrórsum.
49	18	Si vidébas furem, currébas cum eo: et cum adúlteris portiónem tuam ponébas.
49	19	Os tuum abundávit malítia, et lingua tua concinnábat dolos.
49	20	Sedens advérsus fratrem tuum loquebáris, et advérsus fílium matris tuæ ponébas scándalum:
49	21	hæc fecísti, et tácui. Existimásti iníque quod ero tui símilis: árguam te, et státuam contra fáciem tuam.
49	22	Intellígite hæc qui obliviscímini Deum: nequándo rápiat, et non sit qui erípiat.
49	23	Sacrifícium laudis honorificábit me: et illic iter quo osténdam illi salutáre Dei.
50	1	In finem, Psalmus David,
50	2	Cum venit ad eum Nathan prophéta, quando intrávit ad Bethsabée.
50	3	Miserére mei Deus, secúndum magnam misericórdiam tuam: et secúndum multitúdinem miseratiónum tuárum, dele iniquitátem meam.
50	4	Amplius lava me ab iniquitáte mea: et a peccáto meo munda me.
50	5	Quóniam iniquitátem meam ego cognósco: et peccátum meum contra me est semper.
50	6	Tibi soli peccávi, et malum coram te feci: ut justificéris in sermónibus tuis, et vincas cum judicáris.
50	7	Ecce enim in iniquitátibus concéptus sum: et in peccátis concépit me mater mea.
50	8	Ecce enim veritátem dilexísti: incérta et occúlta sapiéntiæ tuæ manifestásti mihi.
50	9	Aspérges me hyssópo, et mundábor: lavábis me, et super nivem dealbábor.
50	10	Audítui meo dabis gáudium et lætítiam: et exsultábunt ossa humiliáta.
50	11	Avérte fáciem tuam a peccátis meis: et omnes iniquitátes meas dele.
50	12	Cor mundum crea in me Deus: et spíritum rectum ínnova in viscéribus meis.
50	13	Ne projícias me a fácie tua: et spíritum sanctum tuum ne áuferas a me.
50	14	Redde mihi lætítiam salutáris tui: et spíritu principáli confírma me.
50	15	Docébo iníquos vias tuas: et ímpii ad te converténtur.
50	16	Líbera me de sanguínibus Deus, Deus salútis meæ: et exsultábit lingua mea justítiam tuam.
50	17	Dómine, lábia mea apéries: et os meum annuntiábit laudem tuam.
50	18	Quóniam si voluísses sacrifícium, dedíssem útique: holocáustis non delectáberis.
50	19	Sacrifícium Deo spíritus contribulátus: cor contrítum et humiliátum Deus non despícies.
50	20	Benígne fac Dómine in bona voluntáte tua Sion: ut ædificéntur muri Jerúsalem.
50	21	Tunc acceptábis sacrifícium justítiæ, oblatiónes et holocáusta: tunc impónent super altáre tuum vítulos.
51	1	In finem, Intelléctus David,
51	2	cum venit Doëg Idumǽus, et nuntiávit Sauli: Venit David in domum Achímelech.
51	3	Quid gloriáris in malítia, qui potens es in iniquitáte?
51	4	Tota die injustítiam cogitávit lingua tua: sicut novácula acúta fecísti dolum.
51	5	Dilexísti malítiam super benignitátem: iniquitátem magis quam loqui æquitátem.
51	6	Dilexísti ómnia verba præcipitatiónis, lingua dolósa.
51	7	Proptérea Deus déstruet te in finem: evéllet te, et emigrábit te de tabernáculo tuo, et radícem tuam de terra vivéntium.
51	8	Vidébunt justi, et timébunt: et super eum ridébunt, et dicent:
51	9	Ecce homo qui non pósuit Deum adjutórem suum: sed sperávit in multitúdine divitiárum suárum, et præváluit in vanitáte sua.
51	10	Ego autem, sicut olíva fructífera in domo Dei, sperávi in misericórdia Dei in ætérnum: et in sǽculum sǽculi.
51	11	Confitébor tibi in sǽculum, quia fecísti: et exspectábo nomen tuum, quóniam bonum est in conspéctu sanctórum tuórum.
52	1	In finem, Pro Máeleth intelligéntiæ David. Dixit insípiens in corde suo: Non est Deus.
52	2	Corrúpti sunt, et abominábiles facti sunt in iniquitátibus: non est qui fáciat bonum.
52	3	Deus de cælo prospéxit super fílios hóminum: ut vídeat si est intélligens, aut requírens Deum.
52	4	Omnes declinavérunt, simul inútiles facti sunt: non est qui fáciat bonum, non est usque ad unum.
52	5	Nonne scient omnes qui operántur iniquitátem, qui dévorant plebem meam ut cibum panis?
52	6	Deum non invocavérunt: illic trepidavérunt timóre, ubi non erat timor. Quóniam Deus dissipávit ossa eórum qui homínibus placent: confúsi sunt, quóniam Deus sprevit eos.
52	7	Quis dabit ex Sion salutáre Israël? cum convérterit Deus captivitátem plebis suæ, exsultábit Jacob, et lætábitur Israël.
53	1	In finem, In carmínibus intelléctus David,
53	2	cum veníssent Ziphǽi, et dixíssent ad Saul: Nonne David abscónditus est apud nos?
53	3	Deus in nómine tuo salvum me fac: et in virtúte tua júdica me.
53	4	Deus exáudi oratiónem meam: áuribus pércipe verba oris mei.
53	5	Quóniam aliéni insurrexérunt advérsum me, et fortes quæsiérunt ánimam meam: et non proposuérunt Deum ante conspéctum suum.
53	6	Ecce enim Deus ádjuvat me: et Dóminus suscéptor est ánimæ meæ.
53	7	Avérte mala inimícis meis: et in veritáte tua dispérde illos.
53	8	Voluntárie sacrificábo tibi, et confitébor nómini tuo Dómine: quóniam bonum est.
53	9	Quóniam ex omni tribulatióne eripuísti me: et super inimícos meos despéxit óculus meus.
54	1	In finem, In carmínibus intelléctus David.
54	2	Exáudi Deus oratiónem meam, et ne despéxeris deprecatiónem meam:
54	3	inténde mihi, et exáudi me. Contristátus sum in exercitatióne mea: et conturbátus sum
54	4	a voce inimíci, et a tribulatióne peccatóris. Quóniam declinavérunt in me iniquitátes: et in ira molésti erant mihi.
54	5	Cor meum conturbátum est in me: et formído mortis cécidit super me.
54	6	Timor et tremor venérunt super me: et contexérunt me ténebræ.
54	7	Et dixi: Quis dabit mihi pennas sicut colúmbæ, et volábo, et requiéscam?
54	8	Ecce elongávi fúgiens: et mansi in solitúdine.
54	9	Exspectábam eum, qui salvum me fecit a pusillanimitáte spíritus, et tempestáte.
54	10	Præcípita Dómine, dívide linguas eórum: quóniam vidi iniquitátem, et contradictiónem in civitáte.
54	11	Die ac nocte circúmdabit eam super muros ejus iníquitas: et labor in médio ejus,
54	12	et injustítia. Et non defécit de platéis ejus usúra, et dolus.
54	13	Quóniam si inimícus meus maledixísset mihi, sustinuíssem útique. Et si is qui óderat me super me magna locútus fuísset: abscondíssem me fórsitan ab eo.
54	14	Tu vero homo unánimis, dux meus, et notus meus:
54	15	qui simul mecum dulces capiébas cibos: in domo Dei ambulávimus cum consénsu.
54	16	Véniat mors super illos: et descéndant in inférnum vivéntes: quóniam nequítiæ in habitáculis eórum, in médio eórum.
54	17	Ego autem ad Deum clamávi: et Dóminus salvábit me.
54	18	Véspere, et mane, et merídie, narrábo, et annuntiábo: et exáudiet vocem meam.
54	19	Rédimet in pace ánimam meam ab his, qui appropínquant mihi: quóniam inter multos erant mecum.
54	20	Exáudiet Deus, et humiliábit illos, qui est ante sǽcula. Non enim est illis commutátio, et non timuérunt Deum:
54	21	exténdit manum suam in retribuéndo. Contaminavérunt testaméntum ejus:
54	22	divísi sunt ab ira vultus ejus: et appropinquávit cor illíus. Mollíti sunt sermónes ejus super óleum: et ipsi sunt jácula.
54	23	Jacta super Dóminum curam tuam, et ipse te enútriet: non dabit in ætérnum fluctuatiónem justo.
54	24	Tu vero Deus dedúces eos in púteum intéritus. Viri sánguinum et dolósi non dimidiábunt dies suos: ego autem sperábo in te Dómine.
55	1	In finem, Pro pópulo, qui a sanctis longe factus est, David in títuli inscriptiónem, cum tenuérunt eum Allophýli in Geth.
55	2	Miserére mei Deus, quóniam conculcávit me homo: tota die impúgnans tribulávit me.
55	3	Conculcavérunt me inimíci mei tota die: quóniam multi bellántes advérsum me.
55	4	Ab altitúdine diéi timébo: ego vero in te sperábo.
55	5	In Deo laudábo sermónes meos, in Deo sperávi: non timébo quid fáciat mihi caro.
55	6	Tota die verba mea exsecrabántur: advérsum me omnes cogitatiónes eórum in malum.
55	7	Inhabitábunt et abscóndent: ipsi calcáneum meum observábunt. Sicut sustinuérunt ánimam meam,
55	8	pro níhilo salvos fácies illos: in ira pópulos confrínges. Deus,
55	9	vitam meam annuntiávi tibi: posuísti lácrymas meas in conspéctu tuo, sicut et in promissióne tua:
55	10	tunc converténtur inimíci mei retrórsum: in quacúmque die invocávero te: ecce cognóvi quóniam Deus meus es.
55	11	In Deo laudábo verbum, in Dómino laudábo sermónem: in Deo sperávi, non timébo quid fáciat mihi homo.
55	12	In me sunt Deus vota tua, quæ reddam, laudatiónes tibi.
55	13	Quóniam eripuísti ánimam meam de morte, et pedes meos de lapsu: ut pláceam coram Deo in lúmine vivéntium.
56	1	In finem, ne dispérdas, David in títuli inscriptiónem, cum fúgeret a fácie Saul in spelúncam.
56	2	Miserére mei Deus, miserére mei: quóniam in te confídit ánima mea. Et in umbra alárum tuárum sperábo, donec tránseat iníquitas.
56	3	Clamábo ad Deum altíssimum: Deum qui benefécit mihi.
56	4	Misit de cælo, et liberávit me: dedit in oppróbrium conculcántes me. Misit Deus misericórdiam suam, et veritátem suam,
56	5	et erípuit ánimam meam de médio catulórum leónum: dormívi conturbátus. Fílii hóminum dentes eórum arma et sagíttæ: et lingua eórum gládius acútus.
56	6	Exaltáre super cælos Deus: et in omnem terram glória tua.
56	7	Láqueum paravérunt pédibus meis: et incurvavérunt ánimam meam. Fodérunt ante fáciem meam fóveam: et incidérunt in eam.
56	8	Parátum cor meum Deus, parátum cor meum: cantábo, et psalmum dicam.
56	9	Exsúrge glória mea, exsúrge psaltérium et cíthara: exsúrgam dilúculo.
56	10	Confitébor tibi in pópulis Dómine: et psalmum dicam tibi in géntibus:
56	11	quóniam magnificáta est usque ad cælos misericórdia tua, et usque ad nubes véritas tua.
56	12	Exaltáre super cælos Deus: et super omnem terram glória tua.
57	1	In finem, Ne dispérdas, David in títuli inscriptiónem.
57	2	Si vere útique justítiam loquímini: recta judicáte fílii hóminum.
57	3	Etenim in corde iniquitátes operámini: in terra injustítias manus vestræ concínnant.
57	4	Alienáti sunt peccatóres a vulva, erravérunt ab útero: locúti sunt falsa.
57	5	Furor illis secúndum similitúdinem serpéntis: sicut áspidis surdæ, et obturántis aures suas,
57	6	quæ non exáudiet vocem incantántium: et venéfici incantántis sapiénter.
57	7	Deus cónteret dentes eórum in ore ipsórum: molas leónum confrínget Dóminus.
57	8	Ad níhilum devénient tamquam aqua decúrrens: inténdit arcum suum donec infirméntur.
57	9	Sicut cera, quæ fluit, auferéntur: supercécidit ignis, et non vidérunt solem.
57	10	Priúsquam intellígerent spinæ vestræ rhamnum: sicut vivéntes, sic in ira absórbet eos.
57	11	Lætábitur justus cum víderit vindíctam: manus suas lavábit in sánguine peccatóris.
57	12	Et dicet homo: Si útique est fructus justo: útique est Deus júdicans eos in terra.
58	1	In finem, Ne dispérdas, David in títuli inscriptiónem, quando misit Saul, et custodívit domum ejus ut eum interfíceret.
58	2	Eripe me de inimícis meis Deus meus: et ab insurgéntibus in me líbera me.
58	3	Eripe me de operántibus iniquitátem: et de viris sánguinum salva me.
58	4	Quia ecce cepérunt ánimam meam: irruérunt in me fortes.
58	5	Neque iníquitas mea, neque peccátum meum Dómine: sine iniquitáte cucúrri, et diréxi.
58	6	Exsúrge in occúrsum meum, et vide: et tu Dómine Deus virtútum Deus Israël, inténde ad visitándas omnes gentes: non misereáris ómnibus, qui operántur iniquitátem.
58	7	Converténtur ad vésperam: et famem patiéntur ut canes, et circuíbunt civitátem.
58	8	Ecce loquéntur in ore suo, et gládius in lábiis eórum: quóniam quis audívit?
58	9	Et tu Dómine deridébis eos: ad níhilum dedúces omnes gentes.
58	10	Fortitúdinem meam ad te custódiam, quia Deus suscéptor meus es:
58	11	Deus meus, misericórdia ejus prævéniet me.
58	12	Deus osténdet mihi super inimícos meos, ne occídas eos: nequándo obliviscántur pópuli mei. Dispérge illos in virtúte tua: et depóne eos, protéctor meus Dómine:
58	13	delíctum oris eórum, sermónem labiórum ipsórum: et comprehendántur in supérbia sua. Et de exsecratióne et mendácio annuntiabúntur
58	14	in consummatióne: in ira consummatiónis, et non erunt. Et scient quia Deus dominábitur Jacob: et fínium terræ.
58	15	Converténtur ad vésperam, et famem patiéntur ut canes: et circuíbunt civitátem.
58	16	Ipsi dispergéntur ad manducándum: si vero non fúerint saturáti, et murmurábunt.
58	17	Ego autem cantábo fortitúdinem tuam: et exsultábo mane misericórdiam tuam. Quia factus es suscéptor meus, et refúgium meum, in die tribulatiónis meæ.
58	18	Adjútor meus tibi psallam, quia Deus suscéptor meus es: Deus meus misericórdia mea.
59	1	In finem, Pro his qui immutabúntur, in títuli inscriptiónem ipsi David, in doctrínam,
59	2	cum succéndit Mesopotámiam Sýriæ et Sobal, et convértit Joab, et percússit Idumǽam in valle Salinárum duódecim míllia.
59	3	Deus repulísti nos, et destruxísti nos: irátus es, et misértus es nobis.
59	4	Commovísti terram, et conturbásti eam: sana contritiónes ejus, quia commóta est.
59	5	Ostendísti pópulo tuo dura: potásti nos vino compunctiónis.
59	6	Dedísti metuéntibus te significatiónem: ut fúgiant a fácie arcus: ut liberéntur dilécti tui:
59	7	salvum fac déxtera tua, et exáudi me.
59	8	Deus locútus est in sancto suo: lætábor, et partíbor Síchimam: et convállem tabernaculórum metíbor.
59	9	Meus est Gálaad, et meus est Manásses: et Ephraim fortitúdo cápitis mei. Juda rex meus:
59	10	Moab olla spei meæ. In Idumǽam exténdam calceaméntum meum: mihi alienígenæ súbditi sunt.
59	11	Quis dedúcet me in civitátem munítam? quis dedúcet me usque in Idumǽam?
59	12	Nonne tu Deus, qui repulísti nos: et non egrediéris Deus in virtútibus nostris?
59	13	Da nobis auxílium de tribulatióne: quia vana salus hóminis.
59	14	In Deo faciémus virtútem: et ipse ad níhilum dedúcet tribulántes nos.
60	1	In finem, In hymnis David.
60	2	Exáudi Deus deprecatiónem meam: inténde oratióni meæ.
60	3	A fínibus terræ ad te clamávi: dum anxiarétur cor meum, in petra exaltásti me. Deduxísti me,
60	4	quia factus es spes mea: turris fortitúdinis a fácie inimíci.
60	5	Inhabitábo in tabernáculo tuo in sǽcula: prótegar in velaménto alárum tuárum.
60	6	Quóniam tu Deus meus exaudísti oratiónem meam: dedísti hereditátem timéntibus nomen tuum.
60	7	Dies super dies regis adjícies: annos ejus usque in diem generatiónis et generatiónis.
60	8	Pérmanet in ætérnum in conspéctu Dei: misericórdiam et veritátem ejus quis requíret?
60	9	Sic psalmum dicam nómini tuo in sǽculum sǽculi: ut reddam vota mea de die in diem.
61	1	In finem, pro Idithun, Psalmus David.
61	2	Nonne Deo subjécta erit ánima mea? ab ipso enim salutáre meum.
61	3	Nam et ipse Deus meus et salutáris meus: suscéptor meus, non movébor ámplius.
61	4	Quoúsque irrúitis in hóminem? interfícitis univérsi vos: tamquam paríeti inclináto et macériæ depúlsæ.
61	5	Verúmtamen prétium meum cogitavérunt repéllere, cucúrri in siti: ore suo benedicébant, et corde suo maledicébant.
61	6	Verúmtamen Deo subjécta esto ánima mea: quóniam ab ipso patiéntia mea.
61	7	Quia ipse Deus meus et salvátor meus: adjútor meus, non emigrábo.
61	8	In Deo salutáre meum et glória mea: Deus auxílii mei, et spes mea in Deo est.
61	9	Speráte in eo omnis congregátio pópuli, effúndite coram illo corda vestra: Deus adjútor noster in ætérnum.
61	10	Verúmtamen vani fílii hóminum, mendáces fílii hóminum in statéris: ut decípiant ipsi de vanitáte in idípsum.
61	11	Nolíte speráre in iniquitáte, et rapínas nolíte concupíscere: divítiæ si áffluant, nolíte cor appónere.
61	12	Semel locútus est Deus, duo hæc audívi, quia potéstas Dei est,
61	13	et tibi Dómine misericórdia: quia tu reddes unicuíque juxta ópera sua.
62	1	Psalmus David, Cum esset in desérto Idumǽæ.
62	2	Deus Deus meus ad te de luce vígilo. Sitívit in te ánima mea, quam multiplíciter tibi caro mea.
62	3	In terra desérta, et ínvia, et inaquósa: sic in sancto appárui tibi, ut vidérem virtútem tuam et glóriam tuam.
62	4	Quóniam mélior est misericórdia tua super vitas: lábia mea laudábunt te.
62	5	Sic benedícam te in vita mea: et in nómine tuo levábo manus meas.
62	6	Sicut ádipe et pinguédine repleátur ánima mea: et lábiis exsultatiónis laudábit os meum.
62	7	Si memor fui tui super stratum meum, in matutínis meditábor in te:
62	8	quia fuísti adjútor meus. Et in velaménto alárum tuárum exsultábo:
62	9	adhǽsit ánima mea post te: me suscépit déxtera tua.
62	10	Ipsi vero in vanum quæsiérunt ánimam meam, introíbunt in inferióra terræ:
62	11	tradéntur in manus gládii, partes vúlpium erunt.
62	12	Rex vero lætábitur in Deo, laudabúntur omnes qui jurant in eo: quia obstrúctum est os loquéntium iníqua.
63	1	In finem, Psalmus David.
63	2	Exáudi Deus oratiónem meam cum déprecor: a timóre inimíci éripe ánimam meam.
63	3	Protexísti me a convéntu malignántium: a multitúdine operántium iniquitátem.
63	4	Quia exacuérunt ut gládium linguas suas, intendérunt arcum rem amáram:
63	5	ut sagíttent in occúltis immaculátum.
63	6	Súbito sagittábunt eum, et non timébunt: firmavérunt sibi sermónem nequam. Narravérunt ut abscónderent láqueos: dixérunt: Quis vidébit eos?
63	7	Scrutáti sunt iniquitátes: defecérunt scrutántes scrutínio. Accédet homo ad cor altum:
63	8	et exaltábitur Deus. Sagíttæ parvulórum factæ sunt plagæ eórum:
63	9	et infirmátæ sunt contra eos linguæ eórum. Conturbáti sunt omnes qui vidébant eos:
63	10	et tímuit omnis homo. Et annuntiavérunt ópera Dei: et facta ejus intellexérunt.
63	11	Lætábitur justus in Dómino, et sperábit in eo, et laudabúntur omnes recti corde.
64	1	In finem, Psalmus David, Cánticum Jeremíæ et Ezechiélis pópulo transmigratiónis, cum incíperent exíre.
64	2	Te decet hymnus Deus in Sion: et tibi reddétur votum in Jerúsalem.
64	3	Exáudi oratiónem meam: ad te omnis caro véniet.
64	4	Verba iniquórum prævaluérunt super nos: et impietátibus nostris tu propitiáberis.
64	5	Beátus, quem elegísti, et assumpsísti: inhabitábit in átriis tuis. Replébimur in bonis domus tuæ: sanctum est templum tuum,
64	6	mirábile in æquitáte. Exáudi nos Deus salutáris noster, spes ómnium fínium terræ, et in mari longe.
64	7	Prǽparans montes in virtúte tua, accínctus poténtia:
64	8	qui contúrbas profúndum maris, sonum flúctuum ejus. Turbabúntur gentes,
64	9	et timébunt qui hábitant términos a signis tuis: éxitus matutíni et véspere delectábis.
64	10	Visitásti terram, et inebriásti eam: multiplicásti locupletáre eam. Flumen Dei replétum est aquis, parásti cibum illórum: quóniam ita est præparátio ejus.
64	11	Rivos ejus inébria, multíplica genímina ejus: in stillicídiis ejus lætábitur gérminans.
64	12	Benedíces corónæ anni benignitátis tuæ: et campi tui replebúntur ubertáte.
64	13	Pinguéscent speciósa desérti: et exsultatióne colles accingéntur.
64	14	Indúti sunt aríetes óvium, et valles abundábunt fruménto: clamábunt, étenim hymnum dicent.
65	1	In finem, Cánticum Psalmi resurrectiónis. Jubiláte Deo omnis terra,
65	2	psalmum dícite nómini ejus: date glóriam laudi ejus.
65	3	Dícite Deo: Quam terribília sunt ópera tua Dómine! in multitúdine virtútis tuæ mentiéntur tibi inimíci tui.
65	4	Omnis terra adóret te, et psallat tibi: psalmum dicat nómini tuo.
65	5	Veníte, et vidéte ópera Dei: terríbilis in consíliis super fílios hóminum.
65	6	Qui convértit mare in áridam, in flúmine pertransíbunt pede: ibi lætábimur in ipso.
65	7	Qui dominátur in virtúte sua in ætérnum, óculi ejus super gentes respíciunt: qui exásperant non exalténtur in semetípsis.
65	8	Benedícite gentes Deum nostrum: et audítam fácite vocem laudis ejus.
65	9	Qui pósuit ánimam meam ad vitam: et non dedit in commotiónem pedes meos.
65	10	Quóniam probásti nos Deus: igne nos examinásti, sicut examinátur argéntum.
65	11	Induxísti nos in láqueum, posuísti tribulatiónes in dorso nostro:
65	12	imposuísti hómines super cápita nostra. Transívimus per ignem et aquam: et eduxísti nos in refrigérium.
65	13	Introíbo in domum tuam in holocáustis: reddam tibi vota mea,
65	14	quæ distinxérunt lábia mea, et locútum est os meum, in tribulatióne mea.
65	15	Holocáusta medulláta ófferam tibi cum incénso aríetum: ófferam tibi boves cum hircis.
65	16	Veníte, audíte, et narrábo, omnes qui timétis Deum, quanta fecit ánimæ meæ.
65	17	Ad ipsum ore meo clamávi, et exaltávi sub lingua mea.
65	18	Iniquitátem si aspéxi in corde meo, non exáudiet Dóminus.
65	19	Proptérea exaudívit Deus, et atténdit voci deprecatiónis meæ.
65	20	Benedíctus Deus, qui non amóvit oratiónem meam, et misericórdiam suam a me.
66	1	In finem, in hymnis, Psalmus Cántici David.
66	2	Deus misereátur nostri, et benedícat nobis: illúminet vultum suum super nos, et misereátur nostri.
66	3	Ut cognoscámus in terra viam tuam: in ómnibus géntibus salutáre tuum.
66	4	Confiteántur tibi pópuli Deus: confiteántur tibi pópuli omnes.
66	5	Læténtur et exsúltent gentes: quóniam júdicas pópulos in æquitáte, et gentes in terra dírigis.
66	6	Confiteántur tibi pópuli Deus: confiteántur tibi pópuli omnes.
66	7	Terra dedit fructum suum: benedícat nos Deus, Deus noster,
66	8	benedícat nos Deus: et métuant eum omnes fines terræ.
67	1	In finem, Psalmus cántici ipsi David.
67	2	Exsúrgat Deus, et dissipéntur inimíci ejus: et fúgiant qui odérunt eum, a fácie ejus.
67	3	Sicut déficit fumus, defíciant: sicut fluit cera a fácie ignis, sic péreant peccatóres a fácie Dei.
67	4	Et justi epuléntur, et exsúltent in conspéctu Dei: et delecténtur in lætítia.
67	5	Cantáte Deo, psalmum dícite nómini ejus: iter fácite ei, qui ascéndit super occásum: Dóminus nomen illi. Exsultáte in conspéctu ejus, turbabúntur a fácie ejus,
67	6	patris orphanórum, et júdicis viduárum. Deus in loco sancto suo:
67	7	Deus qui inhabitáre facit uníus moris in domo: qui edúcit vinctos in fortitúdine, simíliter eos qui exásperant, qui hábitant in sepúlcris.
67	8	Deus cum egrederéris in conspéctu pópuli tui, cum pertransíres in desérto:
67	9	terra mota est, étenim cæli distillavérunt a fácie Dei Sínai, a fácie Dei Israël.
67	10	Plúviam voluntáriam segregábis Deus hereditáti tuæ: et infirmáta est, tu vero perfecísti eam.
67	11	Animália tua habitábunt in ea: parásti in dulcédine tua páuperi, Deus.
67	12	Dóminus dabit verbum evangelizántibus, virtúte multa.
67	13	Rex virtútum dilécti dilécti: et speciéi domus divídere spólia.
67	14	Si dormiátis inter médios cleros, pennæ colúmbæ deargentátæ, et posterióra dorsi ejus in pallóre auri.
67	15	Dum discérnit cæléstis reges super eam, nive dealbabúntur in Selmon:
67	16	mons Dei, mons pinguis. Mons coagulátus, mons pinguis:
67	17	ut quid suspicámini montes coagulátos? mons in quo beneplácitum est Deo habitáre in eo: étenim Dóminus habitábit in finem.
67	18	Currus Dei decem míllibus múltiplex, míllia lætántium: Dóminus in eis in Sina in sancto.
67	19	Ascendísti in altum, cepísti captivitátem: accepísti dona in homínibus: étenim non credéntes, inhabitáre Dóminum Deum.
67	20	Benedíctus Dóminus die quotídie: prósperum iter fáciet nobis Deus salutárium nostrórum.
67	21	Deus noster, Deus salvos faciéndi: et Dómini Dómini éxitus mortis.
67	22	Verúmtamen Deus confrínget cápita inimicórum suórum: vérticem capílli perambulántium in delíctis suis.
67	23	Dixit Dóminus: Ex Basan convértam, convértam in profúndum maris:
67	24	ut intingátur pes tuus in sánguine: lingua canum tuórum ex inimícis, ab ipso.
67	25	Vidérunt ingréssus tuos Deus, ingréssus Dei mei: regis mei, qui est in sancto.
67	26	Prævenérunt príncipes conjúncti psalléntibus, in médio juvenculárum tympanistriárum.
67	27	In ecclésiis benedícite Deo Dómino, de fóntibus Israël.
67	28	Ibi Bénjamin adolescéntulus, in mentis excéssu. Príncipes Juda, duces eórum: príncipes Zábulon, príncipes Néphthali.
67	29	Manda Deus virtúti tuæ: confírma hoc Deus, quod operátus es in nobis.
67	30	A templo tuo in Jerúsalem, tibi ófferent reges múnera.
67	31	Increpa feras arúndinis: congregátio taurórum in vaccis populórum: ut exclúdant eos, qui probáti sunt argénto. Díssipa gentes, quæ bella volunt:
67	32	vénient legáti ex Ægýpto: Æthiópia prævéniet manus ejus Deo.
67	33	Regna terræ, cantáte Deo: psállite Dómino: psállite Deo,
67	34	qui ascéndit super cælum cæli, ad oriéntem. Ecce dabit voci suæ vocem virtútis:
67	35	date glóriam Deo super Israël, magnificéntia ejus, et virtus ejus in núbibus.
67	36	Mirábilis Deus in sanctis suis, Deus Israël ipse dabit virtútem, et fortitúdinem plebi suæ: benedíctus Deus.
68	1	In finem, pro iis, qui commutabúntur, David.
68	2	Salvum me fac Deus: quóniam intravérunt aquæ usque ad ánimam meam.
68	3	Infíxus sum in limo profúndi: et non est substántia. Veni in altitúdinem maris: et tempéstas demérsit me.
68	4	Laborávi clamans, raucæ factæ sunt fauces meæ: defecérunt óculi mei, dum spero in Deum meum.
68	5	Multiplicáti sunt super capíllos cápitis mei, qui odérunt me gratis. Confortáti sunt qui persecúti sunt me inimíci mei injúste: quæ non rápui, tunc exsolvébam.
68	6	Deus tu scis insipiéntiam meam: et delícta mea a te non sunt abscóndita.
68	7	Non erubéscant in me qui exspéctant te Dómine, Dómine virtútum: non confundántur super me qui quærunt te, Deus Israël.
68	8	Quóniam propter te sustínui oppróbrium: opéruit confúsio fáciem meam.
68	9	Extráneus factus sum frátribus meis, et peregrínus fíliis matris meæ.
68	10	Quóniam zelus domus tuæ comédit me: et oppróbria exprobrántium tibi cecidérunt super me.
68	11	Et opérui in jejúnio ánimam meam: et factum est in oppróbrium mihi.
68	12	Et pósui vestiméntum meum cilícium: et factus sum illis in parábolam.
68	13	Advérsum me loquebántur qui sedébant in porta: et in me psallébant qui bibébant vinum.
68	14	Ego vero oratiónem meam ad te Dómine: tempus benepláciti Deus. In multitúdine misericórdiæ tuæ exáudi me, in veritáte salútis tuæ.
68	15	Eripe me de luto, ut non infígar: líbera me ab iis qui odérunt me, et de profúndis aquárum.
68	16	Non me demérgat tempéstas aquæ, neque absórbeat me profúndum: neque úrgeat super me púteus os suum.
68	17	Exáudi me Dómine, quóniam benígna est misericórdia tua: secúndum multitúdinem miseratiónum tuárum réspice in me.
68	18	Et ne avértas fáciem tuam a púero tuo: quóniam tríbulor, velóciter exáudi me.
68	19	Inténde ánimæ meæ, et líbera eam: propter inimícos meos éripe me.
68	20	Tu scis impropérium meum, et confusiónem meam, et reveréntiam meam.
68	21	In conspéctu tuo sunt omnes qui tríbulant me: impropérium exspectávit cor meum, et misériam: et sustínui qui simul contristarétur, et non fuit: et qui consolarétur, et non invéni.
68	22	Et dedérunt in escam meam fel, et in siti mea potavérunt me acéto.
68	23	Fiat mensa eórum coram ipsis in láqueum, et in retributiónes, et in scándalum.
68	24	Obscuréntur óculi eórum ne vídeant: et dorsum eórum semper incúrva.
68	25	Effúnde super eos iram tuam: et furor iræ tuæ comprehéndat eos.
68	26	Fiat habitátio eórum desérta: et in tabernáculis eórum non sit qui inhábitet.
68	27	Quóniam quem tu percussísti, persecúti sunt: et super dolórem vúlnerum meórum addidérunt.
68	28	Appóne iniquitátem super iniquitátem eórum: et non intrent in justítiam tuam.
68	29	Deleántur de libro vivéntium: et cum justis non scribántur.
68	30	Ego sum pauper et dolens: salus tua Deus suscépit me.
68	31	Laudábo nomen Dei cum cántico: et magnificábo eum in laude:
68	32	et placébit Deo super vítulum novéllum, córnua producéntem et úngulas.
68	33	Vídeant páuperes et læténtur: quǽrite Deum, et vivet ánima vestra:
68	34	quóniam exaudívit páuperes Dóminus: et vinctos suos non despéxit.
68	35	Laudent illum cæli et terra: mare, et ómnia reptília in eis.
68	36	Quóniam Deus salvam fáciet Sion: et ædificabúntur civitátes Juda: et inhabitábunt ibi, et hereditáte acquírent eam.
68	37	Et semen servórum ejus possidébit eam: et qui díligunt nomen ejus, habitábunt in ea.
69	1	In finem, Psalmus David, In rememoratiónem, quod salvum fécerit eum Dóminus.
69	2	Deus in adjutórium meum inténde: Dómine ad adjuvándum me festína.
69	3	Confundántur, et revereántur, qui quærunt ánimam meam:
69	4	avertántur retrórsum, et erubéscant, qui volunt mihi mala: avertántur statim erubescéntes, qui dicunt mihi: Euge, euge.
69	5	Exsúltent et læténtur in te omnes qui quærunt te, et dicant semper: Magnificétur Dóminus, qui díligunt salutáre tuum.
69	6	Ego vero egénus, et pauper sum: Deus ádjuva me. Adjútor meus, et liberátor meus es tu: Dómine ne moréris.
70	1	Psalmus David, Filiórum Jónadab, et priórum captivórum. In te Dómine sperávi, non confúndar in ætérnum:
70	2	in justítia tua líbera me, et éripe me. Inclína ad me aurem tuam, et salva me.
70	3	Esto mihi in Deum protectórem, et in locum munítum: ut salvum me fácias, quóniam firmaméntum meum, et refúgium meum es tu.
70	4	Deus meus éripe me de manu peccatóris, et de manu contra legem agéntis et iníqui:
70	5	quóniam tu es patiéntia mea Dómine: Dómine spes mea a juventúte mea.
70	6	In te confirmátus sum ex útero: de ventre matris meæ tu es protéctor meus. In te cantátio mea semper:
70	7	tamquam prodígium factus sum multis: et tu adjútor fortis.
70	8	Repleátur os meum laude, ut cantem glóriam tuam: tota die magnitúdinem tuam.
70	9	Ne projícias me in témpore senectútis: cum defécerit virtus mea, ne derelínquas me.
70	10	Quia dixérunt inimíci mei mihi: et qui custodiébant ánimam meam, consílium fecérunt in unum,
70	11	dicéntes: Deus derelíquit eum, persequímini et comprehéndite eum: quia non est qui erípiat.
70	12	Deus ne elongéris a me: Deus meus in auxílium meum réspice.
70	13	Confundántur et defíciant detrahéntes ánimæ meæ: operiántur confusióne, et pudóre, qui quærunt mala mihi.
70	14	Ego autem semper sperábo: et adjíciam super omnem laudem tuam.
70	15	Os meum annuntiábit justítiam tuam, tota die salutáre tuum. Quóniam non cognóvi litteratúram,
70	16	introíbo in poténtias Dómini: Dómine memorábor justítiæ tuæ solíus.
70	17	Deus docuísti me a juventúte mea: et usque nunc pronuntiábo mirabília tua.
70	18	Et usque in senéctam et sénium: Deus ne derelínquas me, donec annúntiem bráchium tuum generatióni omni, quæ ventúra est: poténtiam tuam,
70	19	et justítiam tuam Deus usque in altíssima, quæ fecísti magnália: Deus quis símilis tibi?
70	20	Quantas ostendísti mihi tribulatiónes multas, et malas: et convérsus vivificásti me: et de abýssis terræ íterum reduxísti me.
70	21	Multiplicásti magnificéntiam tuam: et convérsus consolátus es me.
70	22	Nam et ego confitébor tibi in vasis psalmi veritátem tuam: Deus psallam tibi in cíthara, sanctus Israël.
70	23	Exsultábunt lábia mea cum cantávero tibi: et ánima mea, quam redemísti.
70	24	Sed et lingua mea tota die meditábitur justítiam tuam: cum confúsi et revériti fúerint qui quærunt mala mihi.
71	1	Psalmus, In Salomónem.
71	2	Deus judícium tuum regi da: et justítiam tuam fílio regis: judicáre pópulum tuum in justítia, et páuperes tuos in judício.
71	3	Suscípiant montes pacem pópulo, et colles justítiam.
71	4	Judicábit páuperes pópuli, et salvos fáciet fílios páuperum: et humiliábit calumniatórem.
71	5	Et permanébit cum sole, et ante lunam, in generatióne et generatiónem.
71	6	Descéndet sicut plúvia in vellus: et sicut stillicídia stillántia super terram.
71	7	Oriétur in diébus ejus justítia, et abundántia pacis: donec auferátur luna.
71	8	Et dominábitur a mari usque ad mare: et a flúmine usque ad términos orbis terrárum.
71	9	Coram illo prócident Æthíopes: et inimíci ejus terram lingent.
71	10	Reges Tharsis et ínsulæ múnera ófferent: reges Arabum et Saba dona addúcent:
71	11	et adorábunt eum omnes reges terræ: omnes gentes sérvient ei:
71	12	quia liberábit páuperem a poténte: et páuperem, cui non erat adjútor.
71	13	Parcet páuperi et ínopi: et ánimas páuperum salvas fáciet.
71	14	Ex usúris et iniquitáte rédimet ánimas eórum: et honorábile nomen eórum coram illo.
71	15	Et vivet, et dábitur ei de auro Arábiæ, et adorábunt de ipso semper: tota die benedícent ei.
71	16	Et erit firmaméntum in terra in summis móntium, superextollétur super Líbanum fructus ejus: et florébunt de civitáte sicut fœnum terræ.
71	17	Sit nomen ejus benedíctum in sǽcula: ante solem pérmanet nomen ejus. Et benedicéntur in ipso omnes tribus terræ: omnes gentes magnificábunt eum.
71	18	Benedíctus Dóminus Deus Israël, qui facit mirabília solus.
71	19	Et benedíctum nomen majestátis ejus in ætérnum: et replébitur majestáte ejus omnis terra: fiat, fiat.
71	20	Defecérunt laudes David fílii Jesse.
72	1	Psalmus Asaph. Quam bonus Israël Deus his, qui recto sunt corde!
72	2	Mei autem pene moti sunt pedes: pene effúsi sunt gressus mei.
72	3	Quia zelávi super iníquos, pacem peccatórum videns.
72	4	Quia non est respéctus morti eórum: et firmaméntum in plaga eórum.
72	5	In labóre hóminum non sunt, et cum homínibus non flagellabúntur:
72	6	ídeo ténuit eos supérbia: opérti sunt iniquitáte et impietáte sua.
72	7	Pródiit quasi ex ádipe iníquitas eórum: transiérunt in afféctum cordis.
72	8	Cogitavérunt, et locúti sunt nequítiam: iniquitátem in excélso locúti sunt.
72	9	Posuérunt in cælum os suum: et lingua eórum transívit in terra.
72	10	Ideo convertétur pópulus meus hic: et dies pleni inveniéntur in eis.
72	11	Et dixérunt: Quómodo scit Deus, et si est sciéntia in excélso?
72	12	Ecce ipsi peccatóres, et abundántes in sǽculo, obtinuérunt divítias.
72	13	Et dixi: Ergo sine causa justificávi cor meum, et lavi inter innocéntes manus meas:
72	14	et fui flagellátus tota die, et castigátio mea in matutínis.
72	15	Si dicébam: Narrábo sic: ecce natiónem filiórum tuórum reprobávi.
72	16	Existimábam ut cognóscerem hoc, labor est ante me:
72	17	donec intrem in sanctuárium Dei: et intélligam in novíssimis eórum.
72	18	Verúmtamen propter dolos posuísti eis: dejecísti eos dum allevaréntur.
72	19	Quómodo facti sunt in desolatiónem, súbito defecérunt: periérunt propter iniquitátem suam.
72	20	Velut sómnium surgéntium Dómine, in civitáte tua imáginem ipsórum ad níhilum rédiges.
72	21	Quia inflammátum est cor meum, et renes mei commutáti sunt:
72	22	et ego ad níhilum redáctus sum, et nescívi.
72	23	Ut juméntum factus sum apud te: et ego semper tecum.
72	24	Tenuísti manum déxteram meam: et in voluntáte tua deduxísti me, et cum glória suscepísti me.
72	25	Quid enim mihi est in cælo? et a te quid vólui super terram?
72	26	Defécit caro mea, et cor meum: Deus cordis mei, et pars mea Deus in ætérnum.
72	27	Quia ecce, qui elóngant se a te, períbunt: perdidísti omnes, qui fornicántur abs te.
72	28	Mihi autem adhærére Deo bonum est: pónere in Dómino Deo spem meam: ut annúntiem omnes prædicatiónes tuas, in portis fíliæ Sion.
73	1	Intelléctus Asaph. Ut quid Deus repulísti in finem: irátus est furor tuus super oves páscuæ tuæ?
73	2	Memor esto congregatiónis tuæ, quam possedísti ab inítio. Redemísti virgam hereditátis tuæ: mons Sion, in quo habitásti in eo.
73	3	Leva manus tuas in supérbias eórum in finem: quanta malignátus est inimícus in sancto!
73	4	Et gloriáti sunt qui odérunt te, in médio solemnitátis tuæ. Posuérunt signa sua, signa:
73	5	et non cognovérunt sicut in éxitu super summum. Quasi in silva lignórum secúribus
73	6	excidérunt jánuas ejus in idípsum: in secúri, et áscia dejecérunt eam.
73	7	Incendérunt igni sanctuárium tuum: in terra polluérunt tabernáculum nóminis tui.
73	8	Dixérunt in corde suo cognátio eórum simul: Quiéscere faciámus omnes dies festos Dei a terra.
73	9	Signa nostra non vídimus, jam non est prophéta: et nos non cognóscet ámplius.
73	10	Usquequo Deus improperábit inimícus: irrítat adversárius nomen tuum in finem?
73	11	Ut quid avértis manum tuam, et déxteram tuam, de médio sinu tuo in finem?
73	12	Deus autem rex noster ante sǽcula: operátus est salútem in médio terræ.
73	13	Tu confirmásti in virtúte tua mare: contribulásti cápita dracónum in aquis.
73	14	Tu confregísti cápita dracónis: dedísti eum escam pópulis Æthíopum.
73	15	Tu dirupísti fontes et torréntes: tu siccásti flúvios Ethan.
73	16	Tuus est dies, et tua est nox: tu fabricátus es auróram et solem.
73	17	Tu fecísti omnes términos terræ: æstátem et ver tu plasmásti ea.
73	18	Memor esto hujus, inimícus improperávit Dómino: et pópulus insípiens incitávit nomen tuum.
73	19	Ne tradas béstiis ánimas confiténtes tibi, et ánimas páuperum tuórum ne obliviscáris in finem.
73	20	Réspice in testaméntum tuum: quia repléti sunt, qui obscuráti sunt terræ dómibus iniquitátum.
73	21	Ne avertátur húmilis factus confúsus: pauper et inops laudábunt nomen tuum.
73	22	Exsúrge Deus, júdica causam tuam: memor esto improperiórum tuórum, eórum quæ ab insipiénte sunt tota die.
73	23	Ne obliviscáris voces inimicórum tuórum: supérbia eórum, qui te odérunt, ascéndit semper.
74	1	In finem, Ne corrúmpas. Psalmus Cántici Asaph.
74	2	Confitébimur tibi Deus: confitébimur, et invocábimus nomen tuum. Narrábimus mirabília tua:
74	3	cum accépero tempus, ego justítias judicábo.
74	4	Liquefácta est terra, et omnes qui hábitant in ea: ego confirmávi colúmnas ejus.
74	5	Dixi iníquis: Nolíte iníque ágere: et delinquéntibus: Nolíte exaltáre cornu:
74	6	nolíte extóllere in altum cornu vestrum: nolíte loqui advérsus Deum iniquitátem.
74	7	Quia neque ab oriénte, neque ab occidénte, neque a desértis móntibus:
74	8	quóniam Deus judex est. Hunc humíliat, et hunc exáltat:
74	9	quia calix in manu Dómini vini meri, plenus misto. Et inclinávit ex hoc in hoc: verúmtamen fæx ejus non est exinaníta: bibent omnes peccatóres terræ.
74	10	Ego autem annuntiábo in sǽculum: cantábo Deo Jacob.
74	11	Et ómnia córnua peccatórum confríngam, et exaltabúntur córnua justi.
75	1	In finem, in Láudibus, Psalmus Asaph, Cánticum ad Assýrios.
75	2	Notus in Judǽa Deus: in Israël magnum nomen ejus.
75	3	Et factus est in pace locus ejus: et habitátio ejus in Sion.
75	4	Ibi confrégit poténtias árcuum, scutum, gládium, et bellum.
75	5	Illúminans tu mirabíliter a móntibus ætérnis:
75	6	turbáti sunt omnes insipiéntes corde. Dormiérunt somnum suum: et nihil invenérunt omnes viri divitiárum in mánibus suis.
75	7	Ab increpatióne tua Deus Jacob, dormitavérunt qui ascendérunt equos.
75	8	Tu terríbilis es, et quis resístet tibi? ex tunc ira tua.
75	9	De cælo audítum fecísti judícium: terra trémuit et quiévit,
75	10	cum exsúrgeret in judícium Deus, ut salvos fáceret omnes mansuétos terræ.
75	11	Quóniam cogitátio hóminis confitébitur tibi: et relíquiæ cogitatiónis diem festum agent tibi.
75	12	Vovéte, et réddite Dómino Deo vestro: omnes qui in circúitu ejus affértis múnera, terríbili,
75	13	et ei qui aufert spíritum príncipum, terríbili apud reges terræ.
76	1	In finem, pro Idithun, Psalmus Asaph.
76	2	Voce mea ad Dóminum clamávi: voce mea ad Deum, et inténdit mihi.
76	3	In die tribulatiónis meæ Deum exquisívi, mánibus meis nocte contra eum: et non sum decéptus. Rénuit consolári ánima mea,
76	4	memor fui Dei et delectátus sum, et exercitátus sum: et defécit spíritus meus.
76	5	Anticipavérunt vigílias óculi mei: turbátus sum, et non sum locútus.
76	6	Cogitávi dies antíquos: et annos ætérnos in mente hábui.
76	7	Et meditátus sum nocte cum corde meo, et exercitábar, et scopébam spíritum meum.
76	8	Numquid in ætérnum projíciet Deus: aut non appónet ut complacítior sit adhuc?
76	9	Aut in finem misericórdiam suam abscíndet, a generatióne in generatiónem?
76	10	Aut obliviscétur miseréri Deus? aut continébit in ira sua misericórdias suas?
76	11	Et dixi: Nunc cœpi: hæc mutátio déxteræ Excélsi.
76	12	Memor fui óperum Dómini: quia memor ero ab inítio mirabílium tuórum,
76	13	et meditábor in ómnibus opéribus tuis: et in adinventiónibus tuis exercébor.
76	14	Deus in sancto via tua: quis Deus magnus sicut Deus noster?
76	15	Tu es Deus qui facis mirabília. Notam fecísti in pópulis virtútem tuam:
76	16	redemísti in bráchio tuo pópulum tuum, fílios Jacob, et Joseph.
76	17	Vidérunt te aquæ Deus, vidérunt te aquæ: et timuérunt, et turbátæ sunt abýssi.
76	18	Multitúdo sónitus aquárum: vocem dedérunt nubes. Etenim sagíttæ tuæ tránseunt:
76	19	vox tonítrui tui in rota. Illuxérunt coruscatiónes tuæ orbi terræ: commóta est et contrémuit terra.
76	20	In mari via tua, et sémitæ tuæ in aquis multis: et vestígia tua non cognoscéntur.
76	21	Deduxísti sicut oves pópulum tuum, in manu Móysi et Aaron.
77	1	Intelléctus Asaph. Atténdite pópule meus legem meam: inclináte aurem vestram in verba oris mei.
77	2	Apériam in parábolis os meum: loquar propositiónes ab inítio.
77	3	Quanta audívimus et cognóvimus ea: et patres nostri narravérunt nobis.
77	4	Non sunt occultáta a fíliis eórum, in generatióne áltera. Narrántes laudes Dómini, et virtútes ejus, et mirabília ejus quæ fecit.
77	5	Et suscitávit testimónium in Jacob: et legem pósuit in Israël. Quanta mandávit pátribus nostris nota fácere ea fíliis suis:
77	6	ut cognóscat generátio áltera. Fílii qui nascéntur, et exsúrgent, et narrábunt fíliis suis,
77	7	ut ponant in Deo spem suam, et non obliviscántur óperum Dei: et mandáta ejus exquírant:
77	8	ne fiant sicut patres eórum: generátio prava et exásperans: generátio, quæ non diréxit cor suum: et non est créditus cum Deo spíritus ejus.
77	9	Fílii Ephrem intendéntes et mitténtes arcum, convérsi sunt in die belli.
77	10	Non custodiérunt testaméntum Dei: et in lege ejus noluérunt ambuláre.
77	11	Et oblíti sunt benefactórum ejus, et mirabílium ejus quæ osténdit eis.
77	12	Coram pátribus eórum fecit mirabília in terra Ægýpti, in campo Táneos.
77	13	Interrúpit mare, et perdúxit eos: et státuit aquas quasi in utre.
77	14	Et dedúxit eos in nube diéi: et tota nocte in illuminatióne ignis.
77	15	Interrúpit petram in erémo: et adaquávit eos velut in abýsso multa.
77	16	Et edúxit aquam de petra: et dedúxit tamquam flúmina aquas.
77	17	Et apposuérunt adhuc peccáre ei: in iram excitavérunt Excélsum in inaquóso.
77	18	Et tentavérunt Deum in córdibus suis, ut péterent escas animábus suis.
77	19	Et male locúti sunt de Deo: dixérunt: Numquid póterit Deus paráre mensam in desérto?
77	20	Quóniam percússit petram, et fluxérunt aquæ, et torréntes inundavérunt. Numquid et panem póterit dare, aut paráre mensam pópulo suo?
77	21	Ideo audívit Dóminus, et dístulit: et ignis accénsus est in Jacob, et ira ascéndit in Israël:
77	22	quia non credidérunt in Deo, nec speravérunt in salutári ejus:
77	23	et mandávit núbibus désuper, et jánuas cæli apéruit.
77	24	Et pluit illis manna ad manducándum, et panem cæli dedit eis.
77	25	Panem angelórum manducávit homo: cibária misit eis in abundántia.
77	26	Tránstulit austrum de cælo: et indúxit in virtúte sua áfricum.
77	27	Et pluit super eos sicut púlverem carnes: et sicut arénam maris volatília pennáta.
77	28	Et cecidérunt in médio castrórum eórum, circa tabernácula eórum.
77	29	Et manducavérunt, et saturáti sunt nimis, et desidérium eórum áttulit eis:
77	30	non sunt fraudáti a desidério suo. Adhuc escæ eórum erant in ore ipsórum:
77	31	et ira Dei ascéndit super eos. Et occídit pingues eórum, et eléctos Israël impedívit.
77	32	In ómnibus his peccavérunt adhuc: et non credidérunt in mirabílibus ejus.
77	33	Et defecérunt in vanitáte dies eórum, et anni eórum cum festinatióne.
77	34	Cum occíderet eos, quærébant eum: et revertebántur, et dilúculo veniébant ad eum.
77	35	Et rememoráti sunt, quia Deus adjútor est eórum: et Deus excélsus redémptor eórum est.
77	36	Et dilexérunt eum in ore suo, et lingua sua mentíti sunt ei:
77	37	cor autem eórum non erat rectum cum eo: nec fidéles hábiti sunt in testaménto ejus.
77	38	Ipse autem est miséricors, et propítius fiet peccátis eórum: et non dispérdet eos. Et abundávit ut avérteret iram suam: et non accéndit omnem iram suam:
77	39	et recordátus est quia caro sunt: spíritus vadens, et non rédiens.
77	40	Quóties exacerbavérunt eum in desérto, in iram concitavérunt eum in inaquóso?
77	41	Et convérsi sunt, et tentavérunt Deum: et sanctum Israël exacerbavérunt.
77	42	Non sunt recordáti manus ejus, die qua redémit eos de manu tribulántis,
77	43	sicut pósuit in Ægýpto signa sua, et prodígia sua in campo Táneos.
77	44	Et convértit in sánguinem flúmina eórum, et imbres eórum, ne bíberent.
77	45	Misit in eos cœnomyíam, et comédit eos: et ranam, et dispérdidit eos.
77	46	Et dedit ærúgini fructus eórum: et labóres eórum locústæ.
77	47	Et occídit in grándine víneas eórum: et moros eórum in pruína.
77	48	Et trádidit grándini juménta eórum: et possessiónem eórum igni.
77	49	Misit in eos iram indignatiónis suæ: indignatiónem, et iram, et tribulatiónem: immissiónes per ángelos malos.
77	50	Viam fecit sémitæ iræ suæ, non pepércit a morte animábus eórum: et juménta eórum in morte conclúsit.
77	51	Et percússit omne primogénitum in terra Ægýpti, primítias omnis labóris eórum in tabernáculis Cham.
77	52	Et ábstulit sicut oves pópulum suum: et perdúxit eos tamquam gregem in desérto.
77	53	Et dedúxit eos in spe, et non timuérunt: et inimícos eórum opéruit mare.
77	54	Et indúxit eos in montem sanctificatiónis suæ: montem, quem acquisívit déxtera ejus. Et ejécit a fácie eórum gentes: et sorte divísit eis terram in funículo distributiónis.
77	55	Et habitáre fecit in tabernáculis eórum tribus Israël.
77	56	Et tentavérunt, et exacerbavérunt Deum excélsum: et testimónia ejus non custodiérunt.
77	57	Et avertérunt se, et non servavérunt pactum: quemádmodum patres eórum, convérsi sunt in arcum pravum.
77	58	In iram concitavérunt eum in cóllibus suis: et in sculptílibus suis ad æmulatiónem eum provocavérunt.
77	59	Audívit Deus, et sprevit: et ad níhilum redégit valde Israël.
77	60	Et répulit tabernáculum Silo, tabernáculum suum, ubi habitávit in homínibus.
77	61	Et trádidit in captivitátem virtútem eórum, et pulchritúdinem eórum in manus inimíci.
77	62	Et conclúsit in gládio pópulum suum: et hereditátem suam sprevit.
77	63	Júvenes eórum comédit ignis, et vírgines eórum non sunt lamentátæ.
77	64	Sacerdótes eórum in gládio cecidérunt: et víduæ eórum non plorabántur.
77	65	Et excitátus est tamquam dórmiens Dóminus, tamquam potens crapulátus a vino.
77	66	Et percússit inimícos suos in posterióra: oppróbrium sempitérnum dedit illis.
77	67	Et répulit tabernáculum Joseph, et tribum Ephraim non elégit:
77	68	sed elégit tribum Juda, montem Sion quem diléxit.
77	69	Et ædificávit sicut unicórnium sanctifícium suum in terra, quam fundávit in sǽcula.
77	70	Et elégit David servum suum, et sústulit eum de grégibus óvium: de post fœtántes accépit eum,
77	71	páscere Jacob servum suum, et Israël hereditátem suam.
77	72	Et pavit eos in innocéntia cordis sui: et in intelléctibus mánuum suárum dedúxit eos.
78	1	Psalmus Asaph. Deus venérunt gentes in hereditátem tuam, polluérunt templum sanctum tuum: posuérunt Jerúsalem in pomórum custódiam.
78	2	Posuérunt morticína servórum tuórum, escas volatílibus cæli: carnes sanctórum tuórum béstiis terræ.
78	3	Effudérunt sánguinem eórum tamquam aquam in circúitu Jerúsalem: et non erat qui sepelíret.
78	4	Facti sumus oppróbrium vicínis nostris: subsannátio et illúsio his, qui in circúitu nostro sunt.
78	5	Usquequo Dómine irascéris in finem: accendétur velut ignis zelus tuus?
78	6	Effúnde iram tuam in gentes, quæ te non novérunt: et in regna, quæ nomen tuum non invocavérunt:
78	7	quia comedérunt Jacob: et locum ejus desolavérunt.
78	8	Ne memíneris iniquitátum nostrárum antiquárum, cito antícipent nos misericórdiæ tuæ: quia páuperes facti sumus nimis.
78	9	Adjuva nos Deus salutáris noster: et propter glóriam nóminis tui Dómine líbera nos: et propítius esto peccátis nostris, propter nomen tuum.
78	10	Ne forte dicant in géntibus: Ubi est Deus eórum? et innotéscat in natiónibus coram óculis nostris, últio sánguinis servórum tuórum, qui effúsus est:
78	11	intróeat in conspéctu tuo gémitus compeditórum. Secúndum magnitúdinem bráchii tui, pósside fílios mortificatórum.
78	12	Et redde vicínis nostris séptuplum in sinu eórum: impropérium ipsórum, quod exprobravérunt tibi Dómine.
78	13	Nos autem pópulus tuus, et oves páscuæ tuæ, confitébimur tibi in sǽculum: in generatiónem et generatiónem annuntiábimus laudem tuam.
79	1	In finem, pro iis, qui commutabúntur, testimónium Asaph, Psalmus.
79	2	Qui regis Israël, inténde: qui dedúcis velut ovem Joseph. Qui sedes super chérubim, manifestáre
79	3	coram Ephraim, Bénjamin, et Manásse. Excita poténtiam tuam, et veni, ut salvos fácias nos.
79	4	Deus convérte nos: et osténde fáciem tuam, et salvi érimus.
79	5	Dómine Deus virtútum, quoúsque irascéris super oratiónem servi tui?
79	6	cibábis nos pane lacrymárum: et potum dabis nobis in lácrymis in mensúra?
79	7	Posuísti nos in contradictiónem vicínis nostris: et inimíci nostri subsannavérunt nos.
79	8	Deus virtútum convérte nos: et osténde fáciem tuam, et salvi érimus.
79	9	Víneam de Ægýpto transtulísti: ejecísti gentes, et plantásti eam.
79	10	Dux itíneris fuísti in conspéctu ejus: plantásti radíces ejus, et implévit terram.
79	11	Opéruit montes umbra ejus: et arbústa ejus cedros Dei.
79	12	Exténdit pálmites suos usque ad mare: et usque ad flumen propágines ejus.
79	13	Ut quid destruxísti macériam ejus: et vindémiant eam omnes, qui prætergrediúntur viam?
79	14	Exterminávit eam aper de silva: et singuláris ferus depástus est eam.
79	15	Deus virtútum convértere: réspice de cælo, et vide, et vísita víneam istam.
79	16	Et pérfice eam, quam plantávit déxtera tua: et super fílium hóminis, quem confirmásti tibi.
79	17	Incénsa igni, et suffóssa ab increpatióne vultus tui períbunt.
79	18	Fiat manus tua super virum déxteræ tuæ: et super fílium hóminis, quem confirmásti tibi.
79	19	Et non discédimus a te, vivificábis nos: et nomen tuum invocábimus.
79	20	Dómine Deus virtútum convérte nos: et osténde fáciem tuam, et salvi érimus.
80	1	In finem, Pro torculáribus, Psalmus ipsi Asaph.
80	2	Exsultáte Deo adjutóri nostro: jubiláte Deo Jacob.
80	3	Súmite psalmum, et date týmpanum: psaltérium jucúndum cum cíthara.
80	4	Buccináte in neoménia tuba, in insígni die solemnitátis vestræ:
80	5	quia præcéptum in Israël est: et judícium Deo Jacob.
80	6	Testimónium in Joseph pósuit illud, cum exíret de terra Ægýpti: linguam, quam non nóverat, audívit.
80	7	Divértit ab onéribus dorsum ejus: manus ejus in cóphino serviérunt.
80	8	In tribulatióne invocásti me: et liberávi te: exaudívi te in abscóndito tempestátis: probávi te apud aquam contradictiónis.
80	9	Audi pópulus meus et contestábor te: Israël si audíeris me,
80	10	non erit in te deus recens, neque adorábis deum aliénum.
80	11	Ego enim sum Dóminus Deus tuus, qui edúxi te de terra Ægýpti: diláta os tuum, et implébo illud.
80	12	Et non audívit pópulus meus vocem meam: et Israël non inténdit mihi.
80	13	Et dimísi eos secúndum desidéria cordis eórum: ibunt in adinventiónibus suis.
80	14	Si pópulus meus audísset me: Israël si in viis meis ambulásset:
80	15	pro níhilo fórsitan inimícos eórum humiliássem: et super tribulántes eos misíssem manum meam.
80	16	Inimíci Dómini mentíti sunt ei: et erit tempus eórum in sǽcula.
80	17	Et cibávit eos ex ádipe fruménti: et de petra, melle saturávit eos.
81	1	Psalmus Asaph. Deus stetit in synagóga deórum: in médio autem deos dijúdicat.
81	2	Usquequo judicátis iniquitátem: et fácies peccatórum súmitis?
81	3	Judicáte egéno et pupíllo: húmilem et páuperem justificáte.
81	4	Erípite páuperem: et egénum de manu peccatóris liberáte.
81	5	Nesciérunt, neque intellexérunt, in ténebris ámbulant: movebúntur ómnia fundaménta terræ.
81	6	Ego dixi: Dii estis, et fílii Excélsi omnes.
81	7	Vos autem sicut hómines moriémini: et sicut unus de princípibus cadétis.
81	8	Surge Deus, júdica terram: quóniam tu hereditábis in ómnibus géntibus.
82	1	Cánticum Psalmi Asaph.
82	2	Deus, quis símilis erit tibi? ne táceas, neque compescáris Deus:
82	3	quóniam ecce inimíci tui sonuérunt: et qui odérunt te extulérunt caput.
82	4	Super pópulum tuum malignavérunt consílium: et cogitavérunt advérsus sanctos tuos.
82	5	Dixérunt: Veníte, et disperdámus eos de gente: et non memorétur nomen Israël ultra.
82	6	Quóniam cogitavérunt unanímiter: simul advérsum te testaméntum disposuérunt,
82	7	tabernácula Idumæórum et Ismahelítæ: Moab et Agaréni,
82	8	Gebal, et Ammon, et Amalec: alienígenæ cum habitántibus Tyrum.
82	9	Etenim Assur venit cum illis: facti sunt in adjutórium fíliis Lot.
82	10	Fac illis sicut Mádian et Sísaræ, sicut Jabin in torrénte Cisson.
82	11	Disperiérunt in Endor: facti sunt ut stercus terræ.
82	12	Pone príncipes eórum sicut Oreb, et Zeb, et Zébee, et Sálmana: omnes príncipes eórum:
82	13	qui dixérunt: Hereditáte possideámus sanctuárium Dei.
82	14	Deus meus pone illos ut rotam: et sicut stípulam ante fáciem venti.
82	15	Sicut ignis qui combúrit silvam: et sicut flamma combúrens montes:
82	16	ita persequéris illos in tempestáte tua: et in ira tua turbábis eos.
82	17	Imple fácies eórum ignomínia: et quærent nomen tuum Dómine.
82	18	Erubéscant, et conturbéntur in sǽculum sǽculi: et confundántur, et péreant.
82	19	Et cognóscant quia nomen tibi Dóminus: tu solus Altíssimus in omni terra.
83	1	In finem, Pro torculáribus fíliis Core, Psalmus.
83	2	Quam dilécta tabernácula tua Dómine virtútum:
83	3	concupíscit, et déficit ánima mea in átria Dómini. Cor meum, et caro mea exsultavérunt in Deum vivum.
83	4	Etenim passer invénit sibi domum: et turtur nidum sibi, ubi ponat pullos suos. Altária tua Dómine virtútum: rex meus, et Deus meus.
83	5	Beáti, qui hábitant in domo tua Dómine: in sǽcula sæculórum laudábunt te.
83	6	Beátus vir, cujus est auxílium abs te: ascensiónes in corde suo dispósuit,
83	7	in valle lacrymárum, in loco quem pósuit.
83	8	Etenim benedictiónem dabit legislátor, ibunt de virtúte in virtútem: vidébitur Deus deórum in Sion.
83	9	Dómine Deus virtútum exáudi oratiónem meam: áuribus pércipe Deus Jacob.
83	10	Protéctor noster áspice Deus: et réspice in fáciem christi tui:
83	11	quia mélior est dies una in átriis tuis super míllia. Elégi abjéctus esse in domo Dei mei, magis quam habitáre in tabernáculis peccatórum.
83	12	Quia misericórdiam et veritátem díligit Deus: grátiam, et glóriam dabit Dóminus.
83	13	Non privábit bonis eos qui ámbulant in innocéntia: Dómine virtútum, beátus homo qui sperat in te.
84	1	In finem, fíliis Core, Psalmus.
84	2	Benedixísti Dómine terram tuam: avertísti captivitátem Jacob.
84	3	Remisísti iniquitátem plebis tuæ: operuísti ómnia peccáta eórum.
84	4	Mitigásti omnem iram tuam: avertísti ab ira indignatiónis tuæ.
84	5	Convérte nos Deus salutáris noster: et avérte iram tuam a nobis.
84	6	Numquid in ætérnum irascéris nobis? aut exténdes iram tuam a generatióne in generatiónem?
84	7	Deus tu convérsus vivificábis nos: et plebs tua lætábitur in te.
84	8	Osténde nobis Dómine misericórdiam tuam: et salutáre tuum da nobis.
84	9	Audiam quid loquátur in me Dóminus Deus: quóniam loquétur pacem in plebem suam: et super sanctos suos: et in eos qui convertúntur ad cor.
84	10	Verúmtamen prope timéntes eum salutáre ipsíus: ut inhábitet glória in terra nostra.
84	11	Misericórdia et véritas obviavérunt sibi: justítia et pax osculátæ sunt.
84	12	Véritas de terra orta est: et justítia de cælo prospéxit.
84	13	Etenim Dóminus dabit benignitátem: et terra nostra dabit fructum suum.
84	14	Justítia ante eum ambulábit: et ponet in via gressus suos.
85	1	Orátio ipsi David. Inclína Dómine aurem tuam, et exáudi me: quóniam inops, et pauper sum ego.
85	2	Custódi ánimam meam, quóniam sanctus sum: salvum fac servum tuum, Deus meus, sperántem in te.
85	3	Miserére mei Dómine, quóniam ad te clamávi tota die:
85	4	lætífica ánimam servi tui, quóniam ad te Dómine ánimam meam levávi.
85	5	Quóniam tu Dómine suávis et mitis: et multæ misericórdiæ ómnibus invocántibus te.
85	6	Auribus pércipe Dómine oratiónem meam: et inténde voci deprecatiónis meæ.
85	7	In die tribulatiónis meæ clamávi ad te: quia exaudísti me.
85	8	Non est símilis tui in diis Dómine: et non est secúndum ópera tua.
85	9	Omnes gentes quascúmque fecísti, vénient, et adorábunt coram te Dómine: et glorificábunt nomen tuum.
85	10	Quóniam magnus es tu, et fáciens mirabília: tu es Deus solus.
85	11	Deduc me Dómine in via tua, et ingrédiar in veritáte tua: lætétur cor meum, ut tímeat nomen tuum.
85	12	Confitébor tibi Dómine Deus meus in toto corde meo, et glorificábo nomen tuum in ætérnum:
85	13	quia misericórdia tua magna est super me: et eruísti ánimam meam ex inférno inferióri.
85	14	Deus, iníqui insurrexérunt super me, et synagóga poténtium quæsiérunt ánimam meam: et non proposuérunt te in conspéctu suo.
85	15	Et tu Dómine Deus miserátor et miséricors, pátiens, et multæ misericórdiæ, et verax,
85	16	réspice in me, et miserére mei: da impérium tuum púero tuo: et salvum fac fílium ancíllæ tuæ.
85	17	Fac mecum signum in bonum, ut vídeant qui odérunt me, et confundántur: quóniam tu Dómine adjuvísti me, et consolátus es me.
86	1	Fíliis Core, Psalmus cántici. Fundaménta ejus in móntibus sanctis:
86	2	díligit Dóminus portas Sion super ómnia tabernácula Jacob.
86	3	Gloriósa dicta sunt de te, cívitas Dei.
86	4	Memor ero Rahab et Babylónis sciéntium me. Ecce alienígenæ, et Tyrus, et pópulus Æthíopum, hi fuérunt illic.
86	5	Numquid Sion dicet: Homo, et homo natus est in ea: et ipse fundávit eam Altíssimus?
86	6	Dóminus narrábit in scriptúris populórum, et príncipum: horum, qui fuérunt in ea.
86	7	Sicut lætántium ómnium habitátio est in te.
87	1	Cánticum Psalmi, fíliis Core, in finem, pro Máheleth ad respondéndum, intelléctus Eman Ezrahítæ.
87	2	Dómine Deus salútis meæ, in die clamávi et nocte coram te.
87	3	Intret in conspéctu tuo orátio mea: inclína aurem tuam ad precem meam:
87	4	quia repléta est malis ánima mea: et vita mea inférno appropinquávit.
87	5	Æstimátus sum cum descendéntibus in lacum: factus sum sicut homo sine adjutório,
87	6	inter mórtuos liber: sicut vulneráti dormiéntes in sepúlcris, quorum non es memor ámplius: et ipsi de manu tua repúlsi sunt.
87	7	Posuérunt me in lacu inferióri: in tenebrósis, et in umbra mortis.
87	8	Super me confirmátus est furor tuus: et omnes fluctus tuos induxísti super me.
87	9	Longe fecísti notos meos a me: posuérunt me abominatiónem sibi. Tráditus sum, et non egrediébar:
87	10	óculi mei languérunt præ inópia. Clamávi ad te Dómine tota die: expándi ad te manus meas.
87	11	Numquid mórtuis fácies mirabília: aut médici suscitábunt, et confitebúntur tibi?
87	12	Numquid narrábit áliquis in sepúlcro misericórdiam tuam, et veritátem tuam in perditióne?
87	13	Numquid cognoscéntur in ténebris mirabília tua: et justítia tua in terra obliviónis?
87	14	Et ego ad te Dómine clamávi: et mane orátio mea prævéniet te.
87	15	Ut quid Dómine repéllis oratiónem meam: avértis fáciem tuam a me?
87	16	Pauper sum ego, et in labóribus a juventúte mea: exaltátus autem, humiliátus sum et conturbátus.
87	17	In me transiérunt iræ tuæ: et terróres tui conturbavérunt me.
87	18	Circumdedérunt me sicut aqua tota die: circumdedérunt me simul.
87	19	Elongásti a me amícum et próximum, et notos meos a miséria.
88	1	Intelléctus Ethan Ezrahítæ.
88	2	Misericórdias Dómini in ætérnum cantábo. In generatiónem et generatiónem annuntiábo veritátem tuam in ore meo.
88	3	Quóniam dixísti: In ætérnum misericórdia ædificábitur in cælis: præparábitur véritas tua in eis.
88	4	Dispósui testaméntum eléctis meis, jurávi David servo meo:
88	5	Usque in ætérnum præparábo semen tuum: et ædificábo in generatiónem et generatiónem sedem tuam.
88	6	Confitebúntur cæli mirabília tua Dómine: étenim veritátem tuam in ecclésia sanctórum.
88	7	Quóniam quis in núbibus æquábitur Dómino: símilis erit Deo in fíliis Dei?
88	8	Deus, qui glorificátur in consílio sanctórum: magnus et terríbilis super omnes qui in circúitu ejus sunt.
88	9	Dómine Deus virtútum quis símilis tibi? potens es Dómine, et véritas tua in circúitu tuo.
88	10	Tu domináris potestáti maris: motum autem flúctuum ejus tu mítigas.
88	11	Tu humiliásti sicut vulnerátum, supérbum: in bráchio virtútis tuæ dispersísti inimícos tuos.
88	12	Tui sunt cæli, et tua est terra, orbem terræ et plenitúdinem ejus tu fundásti:
88	13	aquilónem et mare tu creásti. Thabor et Hermon in nómine tuo exsultábunt:
88	14	tuum bráchium cum poténtia. Firmétur manus tua, et exaltétur déxtera tua:
88	15	justítia et judícium præparátio sedis tuæ. Misericórdia et véritas præcédent fáciem tuam:
88	16	beátus pópulus, qui scit jubilatiónem: Dómine, in lúmine vultus tui ambulábunt,
88	17	et in nómine tuo exsultábunt tota die: et in justítia tua exaltabúntur.
88	18	Quóniam glória virtútis eórum tu es: et in beneplácito tuo exaltábitur cornu nostrum.
88	19	Quia Dómini est assúmptio nostra, et sancti Israël regis nostri.
88	20	Tunc locútus es in visióne sanctis tuis, et dixísti: Pósui adjutórium in poténte: et exaltávi eléctum de plebe mea.
88	21	Invéni David servum meum: óleo sancto meo unxi eum.
88	22	Manus enim mea auxiliábitur ei: et bráchium meum confortábit eum.
88	23	Nihil profíciet inimícus in eo, et fílius iniquitátis non appónet nocére ei.
88	24	Et concídam a fácie ipsíus inimícos ejus: et odiéntes eum in fugam convértam.
88	25	Et véritas mea, et misericórdia mea cum ipso: et in nómine meo exaltábitur cornu ejus.
88	26	Et ponam in mari manum ejus, et in flumínibus déxteram ejus.
88	27	Ipse invocábit me: Pater meus es tu: Deus meus, et suscéptor salútis meæ.
88	28	Et ego primogénitum ponam illum excélsum præ régibus terræ.
88	29	In ætérnum servábo illi misericórdiam meam: et testaméntum meum fidéle ipsi.
88	30	Et ponam in sǽculum sǽculi semen ejus: et thronum ejus sicut dies cæli.
88	31	Si autem derelíquerint fílii ejus legem meam: et in judíciis meis non ambuláverint:
88	32	si justítias meas profanáverint: et mandáta mea non custodíerint:
88	33	visitábo in virga iniquitátes eórum: et in verbéribus peccáta eórum.
88	34	Misericórdiam autem meam non dispérgam ab eo: neque nocébo in veritáte mea:
88	35	neque profanábo testaméntum meum: et quæ procédunt de lábiis meis non fáciam írrita.
88	36	Semel jurávi in sancto meo, si David méntiar:
88	37	semen ejus in ætérnum manébit.
88	38	Et thronus ejus sicut sol in conspéctu meo, et sicut luna perfécta in ætérnum: et testis in cælo fidélis.
88	39	Tu vero repulísti et despexísti: distulísti Christum tuum.
88	40	Evertísti testaméntum servi tui: profanásti in terra sanctuárium ejus.
88	41	Destruxísti omnes sepes ejus: posuísti firmaméntum ejus formídinem.
88	42	Diripuérunt eum omnes transeúntes viam: factus est oppróbrium vicínis suis.
88	43	Exaltásti déxteram depriméntium eum: lætificásti omnes inimícos ejus.
88	44	Avertísti adjutórium gládii ejus: et non es auxiliátus ei in bello.
88	45	Destruxísti eum ab emundatióne: et sedem ejus in terram collisísti.
88	46	Minorásti dies témporis ejus: perfudísti eum confusióne.
88	47	Usquequo Dómine avértis in finem: exardéscet sicut ignis ira tua?
88	48	Memoráre quæ mea substántia: numquid enim vane constituísti omnes fílios hóminum?
88	49	Quis est homo, qui vivet, et non vidébit mortem: éruet ánimam suam de manu ínferi?
88	50	Ubi sunt misericórdiæ tuæ antíquæ Dómine, sicut jurásti David in veritáte tua?
88	51	Memor esto Dómine oppróbrii servórum tuórum (quod contínui in sinu meo) multárum géntium.
88	52	Quod exprobravérunt inimíci tui Dómine, quod exprobravérunt commutatiónem Christi tui.
88	53	Benedíctus Dóminus in ætérnum: fiat, fiat.
89	1	Orátio Móysi hóminis Dei. Dómine, refúgium factus es nobis, a generatióne in generatiónem.
89	2	Priúsquam montes fíerent, aut formarétur terra et orbis: a sǽculo et usque in sǽculum tu es Deus.
89	3	Ne avértas hóminem in humilitátem: et dixísti: Convertímini fílii hóminum.
89	4	Quóniam mille anni ante óculos tuos, tamquam dies hestérna quæ prætériit: et custódia in nocte,
89	5	quæ pro níhilo habéntur, eórum anni erunt.
89	6	Mane sicut herba tránseat, mane flóreat, et tránseat: véspere décidat, indúret, et aréscat.
89	7	Quia defécimus in ira tua, et in furóre tuo turbáti sumus.
89	8	Posuísti iniquitátes nostras in conspéctu tuo: sǽculum nostrum in illuminatióne vultus tui.
89	9	Quóniam omnes dies nostri defecérunt: et in ira tua defécimus. Anni nostri sicut aránea meditabúntur:
89	10	dies annórum nostrórum in ipsis, septuagínta anni. Si autem in potentátibus octogínta anni: et ámplius eórum, labor et dolor. Quóniam supervénit mansuetúdo: et corripiémur.
89	11	Quis novit potestátem iræ tuæ: et præ timóre tuo iram tuam
89	12	dinumeráre? Déxteram tuam sic notam fac, et erudítos corde in sapiéntia.
89	13	Convértere Dómine úsquequo? et deprecábilis esto super servos tuos.
89	14	Repléti sumus mane misericórdia tua: et exsultávimus, et delectáti sumus ómnibus diébus nostris.
89	15	Lætáti sumus pro diébus, quibus nos humiliásti: annis quibus vídimus mala.
89	16	Réspice in servos tuos, et in ópera tua: et dírige fílios eórum.
89	17	Et sit splendor Dómini Dei nostri super nos, et ópera mánuum nostrárum dírige super nos: et opus mánuum nostrárum dírige.
90	1	Laus Cántici David. Qui hábitat in adjutório Altíssimi, in protectióne Dei cæli commorábitur.
90	2	Dicet Dómino: Suscéptor meus es tu, et refúgium meum: Deus meus sperábo in eum.
90	3	Quóniam ipse liberávit me de láqueo venántium, et a verbo áspero.
90	4	Scápulis suis obumbrábit tibi: et sub pennis ejus sperábis.
90	5	Scuto circúmdabit te véritas ejus: non timébis a timóre noctúrno,
90	6	a sagítta volánte in die, a negótio perambulánte in ténebris: ab incúrsu, et dæmónio meridiáno.
90	7	Cadent a látere tuo mille, et decem míllia a dextris tuis: ad te autem non appropinquábit.
90	8	Verúmtamen óculis tuis considerábis: et retributiónem peccatórum vidébis.
90	9	Quóniam tu es Dómine spes mea: Altíssimum posuísti refúgium tuum.
90	10	Non accédet ad te malum: et flagéllum non appropinquábit tabernáculo tuo.
90	11	Quóniam ángelis suis mandávit de te: ut custódiant te in ómnibus viis tuis.
90	12	In mánibus portábunt te: ne forte offéndas ad lápidem pedem tuum.
90	13	Super áspidem et basilíscum ambulábis: et conculcábis leónem et dracónem.
90	14	Quóniam in me sperávit, liberábo eum: prótegam eum, quóniam cognóvit nomen meum.
90	15	Clamábit ad me, et ego exáudiam eum: cum ipso sum in tribulatióne: erípiam eum, et glorificábo eum.
90	16	Longitúdine diérum replébo eum: et osténdam illi salutáre meum.
91	1	Psalmus cántici, in die sábbati.
91	2	Bonum est confitéri Dómino, et psállere nómini tuo Altíssime.
91	3	Ad annuntiándum mane misericórdiam tuam, et veritátem tuam per noctem:
91	4	in decachórdo, psaltério: cum cántico, in cíthara.
91	5	Quia delectásti me Dómine in factúra tua: et in opéribus mánuum tuárum exsultábo.
91	6	Quam magnificáta sunt ópera tua Dómine! nimis profúndæ factæ sunt cogitatiónes tuæ.
91	7	Vir insípiens non cognóscet: et stultus non intélliget hæc.
91	8	Cum exórti fúerint peccatóres sicut fœnum: et apparúerint omnes, qui operántur iniquitátem: ut intéreant in sǽculum sǽculi:
91	9	tu autem Altíssimus in ætérnum Dómine.
91	10	Quóniam ecce inimíci tui Dómine, quóniam ecce inimíci tui períbunt: et dispergéntur omnes, qui operántur iniquitátem.
91	11	Et exaltábitur sicut unicórnis cornu meum: et senéctus mea in misericórdia úberi.
91	12	Et despéxit óculus meus inimícos meos: et in insurgéntibus in me malignántibus áudiet auris mea.
91	13	Justus ut palma florébit: sicut cedrus Líbani multiplicábitur.
91	14	Plantáti in domo Dómini, in átriis domus Dei nostri florébunt.
91	15	Adhuc multiplicabúntur in senécta úberi: et bene patiéntes erunt,
91	16	ut annúntient: Quóniam rectus Dóminus Deus noster: et non est iníquitas in eo.
92	1	Laus Cántici ipsi David in die ante sábbatum, quando fundáta est terra. Dóminus regnávit, decórem indútus est: indútus est Dóminus fortitúdinem, et præcínxit se. Etenim firmávit orbem terræ, qui non commovébitur.
92	2	Paráta sedes tua ex tunc: a sǽculo tu es.
92	3	Elevavérunt flúmina Dómine: elevavérunt flúmina vocem suam. Elevavérunt flúmina fluctus suos,
92	4	a vócibus aquárum multárum. Mirábiles elatiónes maris: mirábilis in altis Dóminus.
92	5	Testimónia tua credibília facta sunt nimis: domum tuam decet sanctitúdo Dómine, in longitúdinem diérum.
93	1	Psalmus ipsi David, Quarta sábbati. Deus ultiónum Dóminus: Deus ultiónum líbere egit.
93	2	Exaltáre qui júdicas terram: redde retributiónem supérbis.
93	3	Usquequo peccatóres Dómine, úsquequo peccatóres gloriabúntur:
93	4	effabúntur, et loquéntur iniquitátem: loquéntur omnes, qui operántur injustítiam?
93	5	Pópulum tuum Dómine humiliavérunt: et hereditátem tuam vexavérunt.
93	6	Víduam et ádvenam interfecérunt: et pupíllos occidérunt.
93	7	Et dixérunt: Non vidébit Dóminus, nec intélliget Deus Jacob.
93	8	Intellígite insipiéntes in pópulo: et stulti aliquándo sápite.
93	9	Qui plantávit aurem, non áudiet? aut qui finxit óculum, non consíderat?
93	10	Qui córripit gentes, non árguet: qui docet hóminem sciéntiam?
93	11	Dóminus scit cogitatiónes hóminum, quóniam vanæ sunt.
93	12	Beátus homo, quem tu erudíeris Dómine: et de lege tua docúeris eum:
93	13	ut mítiges ei a diébus malis: donec fodiátur peccatóri fóvea.
93	14	Quia non repéllet Dóminus plebem suam: et hereditátem suam non derelínquet.
93	15	Quoadúsque justítia convertátur in judícium: et qui juxta illam omnes qui recto sunt corde.
93	16	Quis consúrget mihi advérsus malignántes? aut quis stabit mecum advérsus operántes iniquitátem?
93	17	Nisi quia Dóminus adjúvit me: paulo minus habitásset in inférno ánima mea.
93	18	Si dicébam: Motus est pes meus: misericórdia tua Dómine adjuvábat me.
93	19	Secúndum multitúdinem dolórum meórum in corde meo, consolatiónes tuæ lætificavérunt ánimam meam.
93	20	Numquid adhǽret tibi sedes iniquitátis: qui fingis labórem in præcépto?
93	21	Captábunt in ánimam justi: et sánguinem innocéntem condemnábunt.
93	22	Et factus est mihi Dóminus in refúgium: et Deus meus in adjutórium spei meæ.
93	23	Et reddet illis iniquitátem ipsórum: et in malítia eórum dispérdet eos: dispérdet illos Dóminus Deus noster.
94	1	Laus Cántici ipsi David. Veníte, exsultémus Dómino: jubilémus Deo salutári nostro:
94	2	præoccupémus fáciem ejus in confessióne: et in psalmis jubilémus ei.
94	3	Quóniam Deus magnus Dóminus: et rex magnus super omnes deos.
94	4	Quia in manu ejus sunt omnes fines terræ: et altitúdines móntium ipsíus sunt.
94	5	Quóniam ipsíus est mare, et ipse fecit illud: et siccam manus ejus formavérunt.
94	6	Veníte adorémus, et procidámus: et plorémus ante Dóminum, qui fecit nos.
94	7	Quia ipse est Dóminus Deus noster: et nos pópulus páscuæ ejus, et oves manus ejus.
94	8	Hódie si vocem ejus audiéritis, nolíte obduráre corda vestra:
94	9	sicut in irritatióne secúndum diem tentatiónis in desérto: ubi tentavérunt me patres vestri, probavérunt me, et vidérunt ópera mea.
94	10	Quadragínta annis offénsus fui generatióni illi, et dixi: Semper hi errant corde.
94	11	Et isti non cognovérunt vias meas: ut jurávi in ira mea: Si introíbunt in réquiem meam.
95	1	Cánticum ipsi David, Quando domus ædificabátur post captivitátem. Cantáte Dómino cánticum novum: cantáte Dómino omnis terra.
95	2	Cantáte Dómino, et benedícite nómini ejus: annuntiáte de die in diem salutáre ejus.
95	3	Annuntiáte inter gentes glóriam ejus, in ómnibus pópulis mirabília ejus.
95	4	Quóniam magnus Dóminus, et laudábilis nimis: terríbilis est super omnes deos.
95	5	Quóniam omnes dii géntium dæmónia: Dóminus autem cælos fecit.
95	6	Conféssio, et pulchritúdo in conspéctu ejus: sanctimónia, et magnificéntia in sanctificatióne ejus.
95	7	Afférte Dómino pátriæ géntium, afférte Dómino glóriam et honórem:
95	8	afférte Dómino glóriam nómini ejus. Tóllite hóstias, et introíte in átria ejus:
95	9	adoráte Dóminum in átrio sancto ejus. Commoveátur a fácie ejus univérsa terra:
95	10	dícite in géntibus quia Dóminus regnávit. Etenim corréxit orbem terræ qui non commovébitur: judicábit pópulos in æquitáte.
95	11	Læténtur cæli, et exsúltet terra: commoveátur mare et plenitúdo ejus:
95	12	gaudébunt campi, et ómnia quæ in eis sunt. Tunc exsultábunt ómnia ligna silvárum
95	13	a fácie Dómini, quia venit: quóniam venit judicáre terram. Judicábit orbem terræ in æquitáte, et pópulos in veritáte sua.
96	1	Huic David, Quando terra ejus restitúta est. Dóminus regnávit, exsúltet terra: læténtur ínsulæ multæ.
96	2	Nubes, et calígo in circúitu ejus: justítia, et judícium corréctio sedis ejus.
96	3	Ignis ante ipsum præcédet, et inflammábit in circúitu inimícos ejus.
96	4	Illuxérunt fúlgura ejus orbi terræ: vidit, et commóta est terra.
96	5	Montes sicut cera fluxérunt a fácie Dómini: a fácie Dómini omnis terra.
96	6	Annuntiavérunt cæli justítiam ejus: et vidérunt omnes pópuli glóriam ejus.
96	7	Confundántur omnes, qui adórant sculptília: et qui gloriántur in simulácris suis. Adoráte eum omnes ángeli ejus:
96	8	audívit, et lætáta est Sion. Et exsultavérunt fíliæ Judæ, propter judícia tua Dómine:
96	9	quóniam tu Dóminus altíssimus super omnem terram: nimis exaltátus es super omnes deos.
96	10	Qui dilígitis Dóminum, odíte malum: custódit Dóminus ánimas sanctórum suórum, de manu peccatóris liberábit eos.
96	11	Lux orta est justo, et rectis corde lætítia.
96	12	Lætámini justi in Dómino: et confitémini memóriæ sanctificatiónis ejus.
97	1	Psalmus ipsi David. Cantáte Dómino cánticum novum: quia mirabília fecit. Salvávit sibi déxtera ejus, et bráchium sanctum ejus.
97	2	Notum fecit Dóminus salutáre suum: in conspéctu géntium revelávit justítiam suam.
97	3	Recordátus est misericórdiæ suæ, et veritátis suæ dómui Israël. Vidérunt omnes términi terræ salutáre Dei nostri.
97	4	Jubiláte Deo omnis terra: cantáte, et exsultáte, et psállite.
97	5	Psállite Dómino in cíthara, in cíthara et voce psalmi:
97	6	in tubis ductílibus, et voce tubæ córneæ. Jubiláte in conspéctu regis Dómini:
97	7	moveátur mare, et plenitúdo ejus: orbis terrárum, et qui hábitant in eo.
97	8	Flúmina plaudent manu, simul montes exsultábunt
97	9	a conspéctu Dómini: quóniam venit judicáre terram. Judicábit orbem terrárum in justítia, et pópulos in æquitáte.
98	1	Psalmus ipsi David. Dóminus regnávit, irascántur pópuli: qui sedet super chérubim, moveátur terra.
98	2	Dóminus in Sion magnus: et excélsus super omnes pópulos.
98	3	Confiteántur nómini tuo magno: quóniam terríbile, et sanctum est:
98	4	et honor regis judícium díligit. Tu parásti directiónes: judícium et justítiam in Jacob tu fecísti.
98	5	Exaltáte Dóminum Deum nostrum, et adoráte scabéllum pedum ejus: quóniam sanctum est.
98	6	Móyses, et Aaron in sacerdótibus ejus: et Sámuel inter eos qui ínvocant nomen ejus: invocábant Dóminum, et ipse exaudiébat eos:
98	7	in colúmna nubis loquebátur ad eos. Custodiébant testimónia ejus, et præcéptum quod dedit illis.
98	8	Dómine Deus noster tu exaudiébas eos: Deus tu propítius fuísti eis, et ulcíscens in omnes adinventiónes eórum.
98	9	Exaltáte Dóminum Deum nostrum, et adoráte in monte sancto ejus: quóniam sanctus Dóminus Deus noster.
99	1	Psalmus in confessióne.
99	2	Jubiláte Deo omnis terra: servíte Dómino in lætítia. Introíte in conspéctu ejus, in exsultatióne.
99	3	Scitóte quóniam Dóminus ipse est Deus: ipse fecit nos, et non ipsi nos: pópulus ejus, et oves páscuæ ejus:
99	4	introíte portas ejus in confessióne, átria ejus in hymnis: confitémini illi. Laudáte nomen ejus:
99	5	quóniam suávis est Dóminus, in ætérnum misericórdia ejus, et usque in generatiónem et generatiónem véritas ejus.
100	1	Psalmus ipsi David. Misericórdiam, et judícium cantábo tibi Dómine: psallam,
100	2	et intélligam in via immaculáta, quando vénies ad me. Perambulábam in innocéntia cordis mei, in médio domus meæ.
100	3	Non proponébam ante óculos meos rem injústam: faciéntes prævaricatiónes odívi. Non adhǽsit mihi
100	4	cor pravum: declinántem a me malígnum non cognoscébam.
100	5	Detrahéntem secréto próximo suo, hunc persequébar: supérbo óculo, et insatiábili corde, cum hoc non edébam.
100	6	Oculi mei ad fidéles terræ, ut sédeant mecum: ámbulans in via immaculáta, hic mihi ministrábat.
100	7	Non habitábit in médio domus meæ qui facit supérbiam: qui lóquitur iníqua, non diréxit in conspéctu oculórum meórum.
100	8	In matutíno interficiébam omnes peccatóres terræ: ut dispérderem de civitáte Dómini omnes operántes iniquitátem.
101	1	Orátio páuperis, Cum ánxius fúerit, et in conspéctu Dómini effúderit precem suam.
101	2	Dómine exáudi oratiónem meam: et clamor meus ad te véniat.
101	3	Non avértas fáciem tuam a me: in quacúmque die tríbulor, inclína ad me aurem tuam. In quacúmque die invocávero te, velóciter exáudi me.
101	4	Quia defecérunt sicut fumus dies mei: et ossa mea sicut crémium aruérunt.
101	5	Percússus sum ut fœnum, et áruit cor meum: quia oblítus sum comédere panem meum.
101	6	A voce gémitus mei adhǽsit os meum carni meæ.
101	7	Símilis factus sum pellicáno solitúdinis: factus sum sicut nyctícorax in domicílio.
101	8	Vigilávi, et factus sum sicut passer solitárius in tecto.
101	9	Tota die exprobrábant mihi inimíci mei: et qui laudábant me advérsum me jurábant.
101	10	Quia cínerem tamquam panem manducábam, et potum meum cum fletu miscébam.
101	11	A fácie iræ et indignatiónis tuæ: quia élevans allisísti me.
101	12	Dies mei sicut umbra declinavérunt: et ego sicut fœnum árui.
101	13	Tu autem Dómine in ætérnum pérmanes, et memoriále tuum in generatiónem et generatiónem.
101	14	Tu exsúrgens miseréberis Sion: quia tempus miseréndi ejus, quia venit tempus.
101	15	Quóniam placuérunt servis tuis lápides ejus: et terræ ejus miserebúntur.
101	16	Et timébunt gentes nomen tuum Dómine, et omnes reges terræ glóriam tuam.
101	17	Quia ædificávit Dóminus Sion: et vidébitur in glória sua.
101	18	Respéxit in oratiónem humílium: et non sprevit precem eórum.
101	19	Scribántur hæc in generatióne áltera: et pópulus, qui creábitur, laudábit Dóminum:
101	20	quia prospéxit de excélso sancto suo: Dóminus de cælo in terram aspéxit:
101	21	ut audíret gémitus compeditórum: ut sólveret fílios interemptórum:
101	22	ut annúntient in Sion nomen Dómini, et laudem ejus in Jerúsalem.
101	23	In conveniéndo pópulos in unum, et reges ut sérviant Dómino.
101	24	Respóndit ei in via virtútis suæ: Paucitátem diérum meórum núntia mihi.
101	25	Ne révoces me in dimídio diérum meórum: in generatiónem et generatiónem anni tui.
101	26	Inítio tu Dómine terram fundásti: et ópera mánuum tuárum sunt cæli.
101	27	Ipsi períbunt, tu autem pérmanes: et omnes sicut vestiméntum veteráscent. Et sicut opertórium mutábis eos, et mutabúntur:
101	28	tu autem idem ipse es, et anni tui non defícient.
101	29	Fílii servórum tuórum habitábunt: et semen eórum in sǽculum dirigétur.
102	1	Ipsi David. Bénedic ánima mea Dómino: et ómnia, quæ intra me sunt, nómini sancto ejus.
102	2	Bénedic ánima mea Dómino: et noli oblivísci omnes retributiónes ejus.
102	3	Qui propitiátur ómnibus iniquitátibus tuis: qui sanat omnes infirmitátes tuas.
102	4	Qui rédimit de intéritu vitam tuam: qui corónat te in misericórdia et miseratiónibus.
102	5	Qui replet in bonis desidérium tuum: renovábitur ut áquilæ juvéntus tua.
102	6	Fáciens misericórdias Dóminus, et judícium ómnibus injúriam patiéntibus.
102	7	Notas fecit vias suas Móysi: fíliis Israël voluntátes suas.
102	8	Miserátor et miséricors Dóminus: longánimis, et multum miséricors.
102	9	Non in perpétuum irascétur: neque in ætérnum comminábitur.
102	10	Non secúndum peccáta nostra fecit nobis: neque secúndum iniquitátes nostras retríbuit nobis.
102	11	Quóniam secúndum altitúdinem cæli a terra, corroborávit misericórdiam suam super timéntes se.
102	12	Quantum distat ortus ab occidénte: longe fecit a nobis iniquitátes nostras.
102	13	Quómodo miserétur pater filiórum, misértus est Dóminus timéntibus se:
102	14	quóniam ipse cognóvit figméntum nostrum. Recordátus est quóniam pulvis sumus:
102	15	homo, sicut fœnum dies ejus: tamquam flos agri, sic efflorébit.
102	16	Quóniam spíritus pertransíbit in illo, et non subsístet: et non cognóscet ámplius locum suum.
102	17	Misericórdia autem Dómini ab ætérno, et usque in ætérnum super timéntes eum. Et justítia illíus in fílios filiórum,
102	18	his qui servant testaméntum ejus: et mémores sunt mandatórum ipsíus, ad faciéndum ea.
102	19	Dóminus in cælo parávit sedem suam: et regnum ipsíus ómnibus dominábitur.
102	20	Benedícite Dómino omnes ángeli ejus: poténtes virtúte, faciéntes verbum illíus, ad audiéndam vocem sermónum ejus.
102	21	Benedícite Dómino omnes virtútes ejus: minístri ejus, qui fácitis voluntátem ejus.
102	22	Benedícite Dómino ómnia ópera ejus: in omni loco dominatiónis ejus, bénedic ánima mea Dómino.
103	1	Ipsi David. Bénedic ánima mea Dómino: Dómine Deus meus, magnificátus es veheménter. Confessiónem, et decórem induísti:
103	2	amíctus lúmine sicut vestiménto: exténdens cælum sicut pellem:
103	3	qui tegis aquis superióra ejus. Qui ponis nubem ascénsum tuum: qui ámbulas super pennas ventórum.
103	4	Qui facis ángelos tuos, spíritus: et minístros tuos, ignem uréntem.
103	5	Qui fundásti terram super stabilitátem suam: non inclinábitur in sǽculum sǽculi.
103	6	Abýssus sicut vestiméntum amíctus ejus: super montes stabunt aquæ.
103	7	Ab increpatióne tua fúgient: a voce tonítrui tui formidábunt.
103	8	Ascéndunt montes: et descéndunt campi, in locum quem fundásti eis.
103	9	Términum posuísti, quem non transgrediéntur: neque converténtur operíre terram.
103	10	Qui emíttis fontes in convállibus: inter médium móntium pertransíbunt aquæ.
103	11	Potábunt omnes béstiæ agri: exspectábunt ónagri in siti sua.
103	12	Super ea vólucres cæli habitábunt: de médio petrárum dabunt voces.
103	13	Rigans montes de superióribus suis: de fructu óperum tuórum satiábitur terra:
103	14	prodúcens fœnum juméntis, et herbam servitúti hóminum: ut edúcas panem de terra:
103	15	et vinum lætíficet cor hóminis: ut exhílaret fáciem in óleo: et panis cor hóminis confírmet.
103	16	Saturabúntur ligna campi, et cedri Líbani quas plantávit:
103	17	illic pásseres nidificábunt. Heródii domus dux est eórum:
103	18	montes excélsi cervis: petra refúgium herináciis.
103	19	Fecit lunam in témpora: sol cognóvit occásum suum.
103	20	Posuísti ténebras, et facta est nox: in ipsa pertransíbunt omnes béstiæ silvæ.
103	21	Cátuli leónum rugiéntes, ut rápiant, et quærant a Deo escam sibi.
103	22	Ortus est sol, et congregáti sunt: et in cubílibus suis collocabúntur.
103	23	Exíbit homo ad opus suum: et ad operatiónem suam usque ad vésperum.
103	24	Quam magnificáta sunt ópera tua Dómine! ómnia in sapiéntia fecísti: impléta est terra possessióne tua.
103	25	Hoc mare magnum, et spatiósum mánibus: illic reptília, quorum non est númerus. Animália pusílla cum magnis:
103	26	illic naves pertransíbunt: draco iste, quem formásti ad illudéndum ei:
103	27	ómnia a te exspéctant ut des illis escam in témpore.
103	28	Dante te illis, cólligent: aperiénte te manum tuam, ómnia implebúntur bonitáte.
103	29	Averténte autem te fáciem, turbabúntur: áuferes spíritum eórum, et defícient, et in púlverem suum reverténtur.
103	30	Emíttes spíritum tuum, et creabúntur: et renovábis fáciem terræ.
103	31	Sit glória Dómini in sǽculum: lætábitur Dóminus in opéribus suis:
103	32	qui réspicit terram, et facit eam trémere: qui tangit montes, et fúmigant.
103	33	Cantábo Dómino in vita mea: psallam Deo meo quámdiu sum.
103	34	Jucúndum sit ei elóquium meum: ego vero delectábor in Dómino.
103	35	Defíciant peccatóres a terra, et iníqui ita ut non sint: bénedic ánima mea Dómino.
104	1	Allelúia. Confitémini Dómino, et invocáte nomen ejus: annuntiáte inter gentes ópera ejus.
104	2	Cantáte ei, et psállite ei: narráte ómnia mirabília ejus.
104	3	Laudámini in nómine sancto ejus: lætétur cor quæréntium Dóminum.
104	4	Quǽrite Dóminum, et confirmámini: quǽrite fáciem ejus semper.
104	5	Mementóte mirabílium ejus, quæ fecit: prodígia ejus, et judícia oris ejus.
104	6	Semen Abraham, servi ejus: fílii Jacob elécti ejus.
104	7	Ipse Dóminus Deus noster: in univérsa terra judícia ejus.
104	8	Memor fuit in sǽculum testaménti sui: verbi, quod mandávit in mille generatiónes:
104	9	quod dispósuit ad Abraham: et juraménti sui ad Isaac:
104	10	et státuit illud Jacob in præcéptum: et Israël in testaméntum ætérnum:
104	11	dicens: Tibi dabo terram Chánaan, funículum hereditátis vestræ.
104	12	Cum essent número brevi, paucíssimi, et íncolæ ejus:
104	13	et pertransiérunt de gente in gentem, et de regno ad pópulum álterum:
104	14	non relíquit hóminem nocére eis: et corrípuit pro eis reges.
104	15	Nolíte tángere christos meos: et in prophétis meis nolíte malignári.
104	16	Et vocávit famem super terram: et omne firmaméntum panis contrívit.
104	17	Misit ante eos virum: in servum venúmdatus est Joseph.
104	18	Humiliavérunt in compédibus pedes ejus: ferrum pertránsiit ánimam ejus,
104	19	donec veníret verbum ejus. Elóquium Dómini inflammávit eum:
104	20	misit rex, et solvit eum: princeps populórum, et dimísit eum.
104	21	Constítuit eum dóminum domus suæ: et príncipem omnis possessiónis suæ:
104	22	ut erudíret príncipes ejus sicut semetípsum: et senes ejus prudéntiam docéret.
104	23	Et intrávit Israël in Ægýptum: et Jacob áccola fuit in terra Cham.
104	24	Et auxit pópulum suum veheménter: et firmávit eum super inimícos ejus.
104	25	Convértit cor eórum ut odírent pópulum ejus: et dolum fácerent in servos ejus.
104	26	Misit Móysen servum suum: Aaron, quem elégit ipsum.
104	27	Pósuit in eis verba signórum suórum, et prodigiórum in terra Cham.
104	28	Misit ténebras, et obscurávit: et non exacerbávit sermónes suos.
104	29	Convértit aquas eórum in sánguinem: et occídit pisces eórum.
104	30	Edidit terra eórum ranas in penetrálibus regum ipsórum.
104	31	Dixit, et venit cœnomýia: et cíniphes in ómnibus fínibus eórum.
104	32	Pósuit plúvias eórum grándinem: ignem comburéntem in terra ipsórum.
104	33	Et percússit víneas eórum, et ficúlneas eórum: et contrívit lignum fínium eórum.
104	34	Dixit, et venit locústa, et bruchus cujus non erat númerus:
104	35	et comédit omne fœnum in terra eórum: et comédit omnem fructum terræ eórum.
104	36	Et percússit omne primogénitum in terra eórum: primítias omnis labóris eórum.
104	37	Et edúxit eos cum argénto et auro: et non erat in tríbubus eórum infírmus.
104	38	Lætáta est Ægýptus in profectióne eórum: quia incúbuit timor eórum super eos.
104	39	Expándit nubem in protectiónem eórum, et ignem ut lucéret eis per noctem.
104	40	Petiérunt, et venit cotúrnix: et pane cæli saturávit eos.
104	41	Dirúpit petram, et fluxérunt aquæ: abiérunt in sicco flúmina:
104	42	quóniam memor fuit verbi sancti sui, quod hábuit ad Abraham púerum suum.
104	43	Et edúxit pópulum suum in exsultatióne, et eléctos suos in lætítia.
104	44	Et dedit illis regiónes géntium: et labóres populórum possedérunt:
104	45	ut custódiant justificatiónes ejus, et legem ejus requírant.
105	1	Allelúia. Confitémini Dómino quóniam bonus: quóniam in sǽculum misericórdia ejus.
105	2	Quis loquétur poténtias Dómini, audítas fáciet omnes laudes ejus?
105	3	Beáti, qui custódiunt judícium, et fáciunt justítiam in omni témpore.
105	4	Meménto nostri Dómine in beneplácito pópuli tui: vísita nos in salutári tuo:
105	5	ad vidéndum in bonitáte electórum tuórum, ad lætándum in lætítia gentis tuæ: ut laudéris cum hereditáte tua.
105	6	Peccávimus cum pátribus nostris: injúste égimus, iniquitátem fécimus.
105	7	Patres nostri in Ægýpto non intellexérunt mirabília tua: non fuérunt mémores multitúdinis misericórdiæ tuæ. Et irritavérunt ascendéntes in mare, mare Rubrum.
105	8	Et salvávit eos propter nomen suum: ut notam fáceret poténtiam suam.
105	9	Et incrépuit mare Rubrum, et exsiccátum est: et dedúxit eos in abýssis sicut in desérto.
105	10	Et salvávit eos de manu odiéntium: et redémit eos de manu inimíci.
105	11	Et opéruit aqua tribulántes eos: unus ex eis non remánsit.
105	12	Et credidérunt verbis ejus: et laudavérunt laudem ejus.
105	13	Cito fecérunt, oblíti sunt óperum ejus: et non sustinuérunt consílium ejus.
105	14	Et concupiérunt concupiscéntiam in desérto: et tentavérunt Deum in inaquóso.
105	15	Et dedit eis petitiónem ipsórum: et misit saturitátem in ánimas eórum.
105	16	Et irritavérunt Móysen in castris: Aaron sanctum Dómini.
105	17	Apérta est terra, et deglutívit Dathan: et opéruit super congregatiónem Abiron.
105	18	Et exársit ignis in synagóga eórum: flamma combússit peccatóres.
105	19	Et fecérunt vítulum in Horeb: et adoravérunt scúlptile.
105	20	Et mutavérunt glóriam suam in similitúdinem vítuli comedéntis fœnum.
105	21	Oblíti sunt Deum, qui salvávit eos, qui fecit magnália in Ægýpto,
105	22	mirabília in terra Cham: terribília in mari Rubro.
105	23	Et dixit ut dispérderet eos: si non Móyses eléctus ejus stetísset in confractióne in conspéctu ejus: ut avérteret iram ejus ne dispérderet eos:
105	24	et pro níhilo habuérunt terram desiderábilem: non credidérunt verbo ejus,
105	25	et murmuravérunt in tabernáculis suis: non exaudiérunt vocem Dómini.
105	26	Et elevávit manum suam super eos, ut prostérneret eos in desérto:
105	27	et ut dejíceret semen eórum in natiónibus: et dispérgeret eos in regiónibus.
105	28	Et initiáti sunt Beélphegor: et comedérunt sacrifícia mortuórum.
105	29	Et irritavérunt eum in adinventiónibus suis: et multiplicáta est in eis ruína.
105	30	Et stetit Phínees, et placávit: et cessávit quassátio.
105	31	Et reputátum est ei in justítiam, in generatiónem et generatiónem usque in sempitérnum.
105	32	Et irritavérunt eum ad Aquas contradictiónis: et vexátus est Móyses propter eos:
105	33	quia exacerbavérunt spíritum ejus, et distínxit in lábiis suis.
105	34	Non disperdidérunt gentes, quas dixit Dóminus illis.
105	35	Et commísti sunt inter gentes, et didicérunt ópera eórum:
105	36	et serviérunt sculptílibus eórum: et factum est illis in scándalum.
105	37	Et immolavérunt fílios suos, et fílias suas dæmóniis.
105	38	Et effudérunt sánguinem innocéntem: sánguinem filiórum suórum et filiárum suárum, quas sacrificavérunt sculptílibus Chánaan. Et infécta est terra in sanguínibus,
105	39	et contamináta est in opéribus eórum: et fornicáti sunt in adinventiónibus suis.
105	40	Et irátus est furóre Dóminus in pópulum suum: et abominátus est hereditátem suam.
105	41	Et trádidit eos in manus géntium: et domináti sunt eórum qui odérunt eos.
105	42	Et tribulavérunt eos inimíci eórum, et humiliáti sunt sub mánibus eórum:
105	43	sæpe liberávit eos. Ipsi autem exacerbavérunt eum in consílio suo: et humiliáti sunt in iniquitátibus suis.
105	44	Et vidit cum tribularéntur: et audívit oratiónem eórum.
105	45	Et memor fuit testaménti sui: et pœnítuit eum secúndum multitúdinem misericórdiæ suæ.
105	46	Et dedit eos in misericórdias in conspéctu ómnium qui céperant eos.
105	47	Salvos nos fac Dómine Deus noster: et cóngrega nos de natiónibus: ut confiteámur nómini sancto tuo: et gloriémur in laude tua.
105	48	Benedíctus Dóminus Deus Israël a sǽculo et usque in sǽculum: et dicet omnis pópulus: Fiat, fiat.
106	1	Allelúia. Confitémini Dómino quóniam bonus: quóniam in sǽculum misericórdia ejus.
106	2	Dicant qui redémpti sunt a Dómino, quos redémit de manu inimíci: et de regiónibus congregávit eos:
106	3	a solis ortu, et occásu: ab aquilóne, et mari.
106	4	Erravérunt in solitúdine in inaquóso: viam civitátis habitáculi non invenérunt,
106	5	esuriéntes, et sitiéntes: ánima eórum in ipsis defécit.
106	6	Et clamavérunt ad Dóminum cum tribularéntur: et de necessitátibus eórum erípuit eos.
106	7	Et dedúxit eos in viam rectam: ut irent in civitátem habitatiónis.
106	8	Confiteántur Dómino misericórdiæ ejus: et mirabília ejus fíliis hóminum.
106	9	Quia satiávit ánimam inánem: et ánimam esuriéntem satiávit bonis.
106	10	Sedéntes in ténebris, et umbra mortis: vinctos in mendicitáte, et ferro.
106	11	Quia exacerbavérunt elóquia Dei: et consílium Altíssimi irritavérunt.
106	12	Et humiliátum est in labóribus cor eórum: infirmáti sunt, nec fuit qui adjuváret.
106	13	Et clamavérunt ad Dóminum cum tribularéntur: et de necessitátibus eórum liberávit eos.
106	14	Et edúxit eos de ténebris, et umbra mortis: et víncula eórum disrúpit.
106	15	Confiteántur Dómino misericórdiæ ejus: et mirabília ejus fíliis hóminum.
106	16	Quia contrívit portas ǽreas: et vectes férreos confrégit.
106	17	Suscépit eos de via iniquitátis eórum: propter injustítias enim suas humiliáti sunt.
106	18	Omnem escam abomináta est ánima eórum: et appropinquavérunt usque ad portas mortis.
106	19	Et clamavérunt ad Dóminum cum tribularéntur: et de necessitátibus eórum liberávit eos.
106	20	Misit verbum suum, et sanávit eos: et erípuit eos de interitiónibus eórum.
106	21	Confiteántur Dómino misericórdiæ ejus: et mirabília ejus fíliis hóminum:
106	22	et sacríficent sacrifícium laudis: et annúntient ópera ejus in exsultatióne.
106	23	Qui descéndunt mare in návibus, faciéntes operatiónem in aquis multis.
106	24	Ipsi vidérunt ópera Dómini, et mirabília ejus in profúndo.
106	25	Dixit, et stetit spíritus procéllæ: et exaltáti sunt fluctus ejus.
106	26	Ascéndunt usque ad cælos, et descéndunt usque ad abýssos: ánima eórum in malis tabescébat.
106	27	Turbáti sunt, et moti sunt sicut ébrius: et omnis sapiéntia eórum devoráta est.
106	28	Et clamavérunt ad Dóminum cum tribularéntur, et de necessitátibus eórum edúxit eos.
106	29	Et státuit procéllam ejus in auram: et siluérunt fluctus ejus.
106	30	Et lætáti sunt quia siluérunt: et dedúxit eos in portum voluntátis eórum.
106	31	Confiteántur Dómino misericórdiæ ejus: et mirabília ejus fíliis hóminum.
106	32	Et exáltent eum in ecclésia plebis: et in cáthedra seniórum laudent eum.
106	33	Pósuit flúmina in desértum, et éxitus aquárum in sitim:
106	34	terram fructíferam in salsúginem, a malítia inhabitántium in ea.
106	35	Pósuit desértum in stagna aquárum: et terram sine aqua in éxitus aquárum.
106	36	Et collocávit illic esuriéntes: et constituérunt civitátem habitatiónis.
106	37	Et seminavérunt agros, et plantavérunt víneas: et fecérunt fructum nativitátis.
106	38	Et benedíxit eis, et multiplicáti sunt nimis: et juménta eórum non minorávit.
106	39	Et pauci facti sunt: et vexáti sunt a tribulatióne malórum, et dolóre.
106	40	Effúsa est contémptio super príncipes: et erráre fecit eos in ínvio, et non in via.
106	41	Et adjúvit páuperem de inópia: et pósuit sicut oves famílias.
106	42	Vidébunt recti, et lætabúntur: et omnis iníquitas oppilábit os suum.
106	43	Quis sápiens, et custódiet hæc? et intélliget misericórdias Dómini?
107	1	Cánticum Psalmi ipsi David.
107	2	Parátum cor meum Deus, parátum cor meum: cantábo, et psallam in glória mea.
107	3	Exsúrge glória mea, exsúrge psaltérium et cíthara: exsúrgam dilúculo.
107	4	Confitébor tibi in pópulis Dómine: et psallam tibi in natiónibus.
107	5	Quia magna est super cælos misericórdia tua: et usque ad nubes véritas tua.
107	6	Exaltáre super cælos Deus, et super omnem terram glória tua:
107	7	ut liberéntur dilécti tui. Salvum fac déxtera tua, et exáudi me:
107	8	Deus locútus est in sancto suo: Exsultábo, et dívidam Síchimam, et convállem tabernaculórum dimétiar.
107	9	Meus est Gálaad, et meus est Manásses: et Ephraim suscéptio cápitis mei. Juda rex meus:
107	10	Moab lebes spei meæ. In Idumǽam exténdam calceaméntum meum: mihi alienígenæ amíci facti sunt.
107	11	Quis dedúcet me in civitátem munítam? quis dedúcet me usque in Idumǽam?
107	12	Nonne tu Deus, qui repulísti nos? et non exíbis Deus in virtútibus nostris?
107	13	Da nobis auxílium de tribulatióne: quia vana salus hóminis.
107	14	In Deo faciémus virtútem: et ipse ad níhilum dedúcet inimícos nostros.
108	1	In finem, Psalmus David.
108	2	Deus laudem meam ne tacúeris: quia os peccatóris, et os dolósi super me apértum est.
108	3	Locúti sunt advérsum me lingua dolósa, et sermónibus ódii circumdedérunt me: et expugnavérunt me gratis.
108	4	Pro eo ut me dilígerent, detrahébant mihi: ego autem orábam.
108	5	Et posuérunt advérsum me mala pro bonis: et ódium pro dilectióne mea.
108	6	Constítue super eum peccatórem, et diábolus stet a dextris ejus.
108	7	Cum judicátur, éxeat condemnátus: et orátio ejus fiat in peccátum.
108	8	Fiant dies ejus pauci: et episcopátum ejus accípiat alter.
108	9	Fiant fílii ejus órphani: et uxor ejus vídua.
108	10	Nutántes transferántur fílii ejus, et mendícent: et ejiciántur de habitatiónibus suis.
108	11	Scrutétur fœnerátor omnem substántiam ejus: et dirípiant aliéni labóres ejus.
108	12	Non sit illi adjútor: nec sit qui misereátur pupíllis ejus.
108	13	Fiant nati ejus in intéritum: in generatióne una deleátur nomen ejus.
108	14	In memóriam rédeat iníquitas patrum ejus in conspéctu Dómini: et peccátum matris ejus non deleátur.
108	15	Fiant contra Dóminum semper, et dispéreat de terra memória eórum:
108	16	pro eo quod non est recordátus fácere misericórdiam.
108	17	Et persecútus est hóminem ínopem, et mendícum, et compúnctum corde mortificáre.
108	18	Et diléxit maledictiónem, et véniet ei: et nóluit benedictiónem, et elongábitur ab eo. Et índuit maledictiónem sicut vestiméntum, et intrávit sicut aqua in interióra ejus, et sicut óleum in óssibus ejus.
108	19	Fiat ei sicut vestiméntum quo operítur: et sicut zona, qua semper præcíngitur.
108	20	Hoc opus eórum, qui détrahunt mihi apud Dóminum: et qui loquúntur mala advérsus ánimam meam.
108	21	Et tu Dómine, Dómine, fac mecum propter nomen tuum: quia suávis est misericórdia tua.
108	22	Líbera me, quia egénus et pauper ego sum: et cor meum conturbátum est intra me.
108	23	Sicut umbra cum declínat, ablátus sum: et excússus sum sicut locústæ.
108	24	Génua mea infirmáta sunt a jejúnio: et caro mea immutáta est propter óleum.
108	25	Et ego factus sum oppróbrium illis: vidérunt me, et movérunt cápita sua.
108	26	Adjuva me Dómine Deus meus: salvum me fac secúndum misericórdiam tuam.
108	27	Et sciant quia manus tua hæc: et tu Dómine fecísti eam.
108	28	Maledícent illi, et tu benedíces: qui insúrgunt in me confundántur: servus autem tuus lætábitur.
108	29	Induántur qui détrahunt mihi, pudóre: et operiántur sicut diplóide confusióne sua.
108	30	Confitébor Dómino nimis in ore meo: et in médio multórum laudábo eum:
108	31	quia ástitit a dextris páuperis, ut salvam fáceret a persequéntibus ánimam meam.
109	1	Psalmus David. Dixit Dóminus Dómino meo: Sede a dextris meis: donec ponam inimícos tuos, scabéllum pedum tuórum.
109	2	Virgam virtútis tuæ emíttet Dóminus ex Sion: domináre in médio inimicórum tuórum.
109	3	Tecum princípium in die virtútis tuæ in splendóribus sanctórum: ex útero ante lucíferum génui te.
109	4	Jurávit Dóminus, et non pœnitébit eum: Tu es sacérdos in ætérnum secúndum órdinem Melchísedech.
109	5	Dóminus a dextris tuis, confrégit in die iræ suæ reges.
109	6	Judicábit in natiónibus, implébit ruínas: conquassábit cápita in terra multórum.
109	7	De torrénte in via bibet: proptérea exaltábit caput.
110	1	Allelúia. Confitébor tibi Dómine in toto corde meo: in consílio justórum, et congregatióne.
110	2	Magna ópera Dómini: exquisíta in omnes voluntátes ejus.
110	3	Conféssio et magnificéntia opus ejus: et justítia ejus manet in sǽculum sǽculi.
110	4	Memóriam fecit mirabílium suórum, miséricors et miserátor Dóminus:
110	5	escam dedit timéntibus se. Memor erit in sǽculum testaménti sui:
110	6	virtútem óperum suórum annuntiábit pópulo suo:
110	7	ut det illis hereditátem géntium: ópera mánuum ejus véritas et judícium.
110	8	Fidélia ómnia mandáta ejus: confirmáta in sǽculum sǽculi, facta in veritáte et æquitáte.
110	9	Redemptiónem misit pópulo suo: mandávit in ætérnum testaméntum suum. Sanctum et terríbile nomen ejus:
110	10	Inítium sapiéntiæ timor Dómini. Intelléctus bonus ómnibus faciéntibus eum: laudátio ejus manet in sǽculum sǽculi.
111	1	Allelúia, Reversiónis Aggǽi et Zacharíæ. Beátus vir, qui timet Dóminum: in mandátis ejus volet nimis.
111	2	Potens in terra erit semen ejus: generátio rectórum benedicétur.
111	3	Glória, et divítiæ in domo ejus: et justítia ejus manet in sǽculum sǽculi.
111	4	Exórtum est in ténebris lumen rectis: miséricors, et miserátor, et justus.
111	5	Jucúndus homo qui miserétur et cómmodat, dispónet sermónes suos in judício:
111	6	quia in ætérnum non commovébitur.
111	7	In memória ætérna erit justus: ab auditióne mala non timébit. Parátum cor ejus speráre in Dómino,
111	8	confirmátum est cor ejus: non commovébitur donec despíciat inimícos suos.
111	9	Dispérsit, dedit paupéribus: justítia ejus manet in sǽculum sǽculi, cornu ejus exaltábitur in glória.
111	10	Peccátor vidébit, et irascétur, déntibus suis fremet et tabéscet: desidérium peccatórum períbit.
112	1	Allelúia. Laudáte púeri Dóminum: laudáte nomen Dómini.
112	2	Sit nomen Dómini benedíctum, ex hoc nunc et usque in sǽculum.
112	3	A solis ortu usque ad occásum, laudábile nomen Dómini.
112	4	Excélsus super omnes gentes Dóminus, et super cælos glória ejus.
112	5	Quis sicut Dóminus Deus noster, qui in altis hábitat,
112	6	et humília réspicit in cælo et in terra?
112	7	Súscitans a terra ínopem, et de stércore érigens páuperem:
112	8	ut cóllocet eum cum princípibus, cum princípibus pópuli sui.
112	9	Qui habitáre facit stérilem in domo, matrem filiórum lætántem.
113	1	Allelúia. In éxitu Israël de Ægýpto, domus Jacob de pópulo bárbaro:
113	2	facta est Judǽa sanctificátio ejus, Israël potéstas ejus.
113	3	Mare vidit, et fugit: Jordánis convérsus est retrórsum.
113	4	Montes exsultavérunt ut aríetes: et colles sicut agni óvium.
113	5	Quid est tibi mare quod fugísti? et tu Jordánis, quia convérsus es retrórsum?
113	6	Montes exsultástis sicut aríetes? et colles sicut agni óvium?
113	7	A fácie Dómini mota est terra, a fácie Dei Jacob.
113	8	Qui convértit petram in stagna aquárum, et rupem in fontes aquárum.
113	9	Non nobis Dómine, non nobis: sed nómini tuo da glóriam.
113	10	Super misericórdia tua, et veritáte tua: nequándo dicant gentes: Ubi est Deus eórum?
113	11	Deus autem noster in cælo: ómnia quæcúmque vóluit, fecit.
113	12	Simulácra géntium argéntum et aurum, ópera mánuum hóminum.
113	13	Os habent, et non loquéntur: óculos habent, et non vidébunt.
113	14	Aures habent, et non áudient: nares habent, et non odorábunt.
113	15	Manus habent, et non palpábunt: pedes habent, et non ambulábunt: non clamábunt in gútture suo.
113	16	Símiles illis fiant qui fáciunt ea: et omnes qui confídunt in eis.
113	17	Domus Israël sperávit in Dómino: adjútor eórum et protéctor eórum est.
113	18	Domus Aaron sperávit in Dómino: adjútor eórum et protéctor eórum est.
113	19	Qui timent Dóminum, speravérunt in Dómino: adjútor eórum et protéctor eórum est.
113	20	Dóminus memor fuit nostri: et benedíxit nobis: benedíxit dómui Israël: benedíxit dómui Aaron.
113	21	Benedíxit ómnibus, qui timent Dóminum, pusíllis cum majóribus.
113	22	Adjíciat Dóminus super vos: super vos et super fílios vestros.
113	23	Benedícti vos a Dómino, qui fecit cælum et terram.
113	24	Cælum cæli Dómino: terram autem dedit fíliis hóminum.
113	25	Non mórtui laudábunt te Dómine: neque omnes, qui descéndunt in inférnum.
113	26	Sed nos qui vívimus, benedícimus Dómino, ex hoc nunc et usque in sǽculum.
114	1	Allelúia. Diléxi, quóniam exáudiet Dóminus vocem oratiónis meæ.
114	2	Quia inclinávit aurem suam mihi: et in diébus meis invocábo.
114	3	Circumdedérunt me dolóres mortis: et perícula inférni invenérunt me. Tribulatiónem et dolórem invéni,
114	4	et nomen Dómini invocávi. O Dómine líbera ánimam meam:
114	5	miséricors Dóminus, et justus, et Deus noster miserétur.
114	6	Custódiens párvulos Dóminus: humiliátus sum, et liberávit me.
114	7	Convértere ánima mea in réquiem tuam: quia Dóminus benefécit tibi.
114	8	Quia erípuit ánimam meam de morte: óculos meos a lácrymis, pedes meos a lapsu.
114	9	Placébo Dómino in regióne vivórum.
115	1	Allelúia. Crédidi, propter quod locútus sum: ego autem humiliátus sum nimis.
115	2	Ego dixi in excéssu meo: Omnis homo mendax.
115	3	Quid retríbuam Dómino, pro ómnibus quæ retríbuit mihi?
115	4	Cálicem salutáris accípiam: et nomen Dómini invocábo.
115	5	Vota mea Dómino reddam coram omni pópulo ejus:
115	6	pretiósa in conspéctu Dómini mors sanctórum ejus.
115	7	O Dómine quia ego servus tuus: ego servus tuus, et fílius ancíllæ tuæ. Dirupísti víncula mea:
115	8	tibi sacrificábo hóstiam laudis, et nomen Dómini invocábo.
115	9	Vota mea Dómino reddam in conspéctu omnis pópuli ejus:
115	10	in átriis domus Dómini, in médio tui Jerúsalem.
116	1	Allelúia. Laudáte Dóminum omnes gentes: laudáte eum omnes pópuli:
116	2	quóniam confirmáta est super nos misericórdia ejus: et véritas Dómini manet in ætérnum.
117	1	Allelúia. Confitémini Dómino quóniam bonus: quóniam in sǽculum misericórdia ejus.
117	2	Dicat nunc Israël quóniam bonus: quóniam in sǽculum misericórdia ejus.
117	3	Dicat nunc domus Aaron: quóniam in sǽculum misericórdia ejus.
117	4	Dicant nunc qui timent Dóminum: quóniam in sǽculum misericórdia ejus.
117	5	De tribulatióne invocávi Dóminum: et exaudívit me in latitúdine Dóminus.
117	6	Dóminus mihi adjútor: non timébo quid fáciat mihi homo.
117	7	Dóminus mihi adjútor: et ego despíciam inimícos meos.
117	8	Bonum est confídere in Dómino, quam confídere in hómine:
117	9	bonum est speráre in Dómino, quam speráre in princípibus.
117	10	Omnes gentes circuiérunt me: et in nómine Dómini quia ultus sum in eos.
117	11	Circumdántes circumdedérunt me: et in nómine Dómini quia ultus sum in eos.
117	12	Circumdedérunt me sicut apes, et exarsérunt sicut ignis in spinis: et in nómine Dómini quia ultus sum in eos.
117	13	Impúlsus evérsus sum ut cáderem: et Dóminus suscépit me.
117	14	Fortitúdo mea, et laus mea Dóminus: et factus est mihi in salútem.
117	15	Vox exsultatiónis et salútis in tabernáculis justórum.
117	16	Déxtera Dómini fecit virtútem: déxtera Dómini exaltávit me, déxtera Dómini fecit virtútem.
117	17	Non móriar, sed vivam: et narrábo ópera Dómini.
117	18	Castígans castigávit me Dóminus: et morti non trádidit me.
117	19	Aperíte mihi portas justítiæ, ingréssus in eas confitébor Dómino:
117	20	hæc porta Dómini, justi intrábunt in eam.
117	21	Confitébor tibi quóniam exaudísti me: et factus es mihi in salútem.
117	22	Lápidem quem reprobavérunt ædificántes, hic factus est in caput ánguli.
117	23	A Dómino factum est istud: et est mirábile in óculis nostris.
117	24	Hæc est dies, quam fecit Dóminus: exsultémus, et lætémur in ea.
117	25	O Dómine salvum me fac, o Dómine bene prosperáre:
117	26	benedíctus qui venit in nómine Dómini. Benedíximus vobis de domo Dómini:
117	27	Deus Dóminus, et illúxit nobis. Constitúite diem solémnem in condénsis, usque ad cornu altáris.
117	28	Deus meus es tu, et confitébor tibi: Deus meus es tu, et exaltábo te. Confitébor tibi quóniam exaudísti me: et factus es mihi in salútem.
117	29	Confitémini Dómino quóniam bonus: quóniam in sǽculum misericórdia ejus.
118	1	Allelúia. Aleph. Beáti immaculáti in via: qui ámbulant in lege Dómini.
118	2	Beáti qui scrutántur testimónia ejus: in toto corde exquírunt eum.
118	3	Non enim qui operántur iniquitátem, in viis ejus ambulavérunt.
118	4	Tu mandásti mandáta tua custodíri nimis.
118	5	Utinam dirigántur viæ meæ, ad custodiéndas justificatiónes tuas.
118	6	Tunc non confúndar, cum perspéxero in ómnibus mandátis tuis.
118	7	Confitébor tibi in directióne cordis, in eo quod dídici judícia justítiæ tuæ.
118	8	Justificatiónes tuas custódiam: non me derelínquas usquequáque.
118	9	Beth. In quo córrigit adolescéntior viam suam? in custodiéndo sermónes tuos.
118	10	In toto corde meo exquisívi te: ne repéllas me a mandátis tuis.
118	11	In corde meo abscóndi elóquia tua: ut non peccem tibi.
118	12	Benedíctus es Dómine: doce me justificatiónes tuas.
118	13	In lábiis meis pronuntiávi ómnia judícia oris tui.
118	14	In via testimoniórum tuórum delectátus sum, sicut in ómnibus divítiis.
118	15	In mandátis tuis exercébor: et considerábo vias tuas.
118	16	In justificatiónibus tuis meditábor: non oblivíscar sermónes tuos.
118	17	Ghimel. Retríbue servo tuo, vivífica me: et custódiam sermónes tuos.
118	18	Revéla óculos meos: et considerábo mirabília de lege tua.
118	19	Incola ego sum in terra: non abscóndas a me mandáta tua.
118	20	Concupívit ánima mea desideráre justificatiónes tuas, in omni témpore.
118	21	Increpásti supérbos: maledícti qui declínant a mandátis tuis.
118	22	Aufer a me oppróbrium, et contémptum: quia testimónia tua exquisívi.
118	23	Etenim sedérunt príncipes, et advérsum me loquebántur: servus autem tuus exercebátur in justificatiónibus tuis.
118	24	Nam et testimónia tua meditátio mea est: et consílium meum justificatiónes tuæ.
118	25	Daleth. Adhǽsit paviménto ánima mea: vivífica me secúndum verbum tuum.
118	26	Vias meas enuntiávi, et exaudísti me: doce me justificatiónes tuas.
118	27	Viam justificatiónum tuárum ínstrue me: et exercébor in mirabílibus tuis.
118	28	Dormitávit ánima mea præ tǽdio: confírma me in verbis tuis.
118	29	Viam iniquitátis ámove a me: et de lege tua miserére mei.
118	30	Viam veritátis elégi: judícia tua non sum oblítus.
118	31	Adhǽsi testimóniis tuis Dómine: noli me confúndere.
118	32	Viam mandatórum tuórum cucúrri, cum dilatásti cor meum.
118	33	He. Legem pone mihi Dómine viam justificatiónum tuárum: et exquíram eam semper.
118	34	Da mihi intelléctum, et scrutábor legem tuam: et custódiam illam in toto corde meo.
118	35	Deduc me in sémitam mandatórum tuórum: quia ipsam vólui.
118	36	Inclína cor meum in testimónia tua, et non in avarítiam.
118	37	Avérte óculos meos ne vídeant vanitátem: in via tua vivífica me.
118	38	Státue servo tuo elóquium tuum, in timóre tuo.
118	39	Amputa oppróbrium meum quod suspicátus sum: quia judícia tua jucúnda.
118	40	Ecce concupívi mandáta tua: in æquitáte tua vivífica me.
118	41	Vau. Et véniat super me misericórdia tua Dómine: salutáre tuum secúndum elóquium tuum.
118	42	Et respondébo exprobrántibus mihi verbum: quia sperávi in sermónibus tuis.
118	43	Et ne áuferas de ore meo verbum veritátis usquequáque: quia in judíciis tuis supersperávi.
118	44	Et custódiam legem tuam semper, in sǽculum et in sǽculum sǽculi.
118	45	Et ambulábam in latitúdine: quia mandáta tua exquisívi.
118	46	Et loquébar in testimóniis tuis in conspéctu regum: et non confundébar.
118	47	Et meditábar in mandátis tuis, quæ diléxi.
118	48	Et levávi manus meas ad mandáta tua, quæ diléxi: et exercébar in justificatiónibus tuis.
118	49	Zain. Memor esto verbi tui servo tuo, in quo mihi spem dedísti.
118	50	Hæc me consoláta est in humilitáte mea: quia elóquium tuum vivificávit me.
118	51	Supérbi iníque agébant usquequáque: a lege autem tua non declinávi.
118	52	Memor fui judiciórum tuórum a sǽculo Dómine: et consolátus sum.
118	53	Deféctio ténuit me, pro peccatóribus derelinquéntibus legem tuam.
118	54	Cantábiles mihi erant justificatiónes tuæ, in loco peregrinatiónis meæ.
118	55	Memor fui nocte nóminis tui Dómine: et custodívi legem tuam.
118	56	Hæc facta est mihi: quia justificatiónes tuas exquisívi.
118	57	Heth. Pórtio mea Dómine, dixi custodíre legem tuam.
118	58	Deprecátus sum fáciem tuam in toto corde meo: miserére mei secúndum elóquium tuum.
118	59	Cogitávi vias meas: et convérti pedes meos in testimónia tua.
118	60	Parátus sum, et non sum turbátus: ut custódiam mandáta tua.
118	61	Funes peccatórum circumpléxi sunt me: et legem tuam non sum oblítus.
118	62	Média nocte surgébam ad confiténdum tibi, super judícia justificatiónis tuæ.
118	63	Párticeps ego sum ómnium timéntium te, et custodiéntium mandáta tua.
118	64	Misericórdia tua Dómine plena est terra: justificatiónes tuas doce me.
118	65	Teth. Bonitátem fecísti cum servo tuo Dómine, secúndum verbum tuum.
118	66	Bonitátem, et disciplínam, et sciéntiam doce me: quia mandátis tuis crédidi.
118	67	Priúsquam humiliárer ego delíqui: proptérea elóquium tuum custodívi.
118	68	Bonus es tu: et in bonitáte tua doce me justificatiónes tuas.
118	69	Multiplicáta est super me iníquitas superbórum: ego autem in toto corde meo scrutábor mandáta tua.
118	70	Coagulátum est sicut lac cor eórum: ego vero legem tuam meditátus sum.
118	71	Bonum mihi quia humiliásti me: ut discam justificatiónes tuas.
118	72	Bonum mihi lex oris tui, super míllia auri et argénti.
118	73	Jod. Manus tuæ fecérunt me, et plasmavérunt me: da mihi intelléctum, et discam mandáta tua.
118	74	Qui timent te vidébunt me, et lætabúntur: quia in verba tua supersperávi.
118	75	Cognóvi Dómine quia ǽquitas judícia tua: et in veritáte tua humiliásti me.
118	76	Fiat misericórdia tua ut consolétur me, secúndum elóquium tuum servo tuo.
118	77	Véniant mihi miseratiónes tuæ, et vivam: quia lex tua meditátio mea est.
118	78	Confundántur supérbi, quia injúste iniquitátem fecérunt in me: ego autem exercébor in mandátis tuis.
118	79	Convertántur mihi timéntes te: et qui novérunt testimónia tua.
118	80	Fiat cor meum immaculátum in justificatiónibus tuis, ut non confúndar.
118	81	Caph. Defécit in salutáre tuum ánima mea: et in verbum tuum supersperávi.
118	82	Defecérunt óculi mei in elóquium tuum, dicéntes: Quando consoláberis me?
118	83	Quia factus sum sicut uter in pruína: justificatiónes tuas non sum oblítus.
118	84	Quot sunt dies servi tui? quando fácies de persequéntibus me judícium?
118	85	Narravérunt mihi iníqui fabulatiónes: sed non ut lex tua.
118	86	Omnia mandáta tua véritas: iníque persecúti sunt me, ádjuva me.
118	87	Paulo minus consummavérunt me in terra: ego autem non derelíqui mandáta tua.
118	88	Secúndum misericórdiam tuam vivífica me, et custódiam testimónia oris tui.
118	89	Lamed. In ætérnum Dómine, verbum tuum pérmanet in cælo.
118	90	In generatiónem et generatiónem véritas tua: fundásti terram, et pérmanet.
118	91	Ordinatióne tua persevérat dies: quóniam ómnia sérviunt tibi.
118	92	Nisi quod lex tua meditátio mea est: tunc forte periíssem in humilitáte mea.
118	93	In ætérnum non oblivíscar justificatiónes tuas: quia in ipsis vivificásti me.
118	94	Tuus sum ego, salvum me fac: quóniam justificatiónes tuas exquisívi.
118	95	Me exspectavérunt peccatóres ut pérderent me: testimónia tua intelléxi.
118	96	Omnis consummatiónis vidi finem: latum mandátum tuum nimis.
118	97	Mem. Quómodo diléxi legem tuam Dómine? tota die meditátio mea est.
118	98	Super inimícos meos prudéntem me fecísti mandáto tuo: quia in ætérnum mihi est.
118	99	Super omnes docéntes me intelléxi: quia testimónia tua meditátio mea est.
118	100	Super senes intelléxi: quia mandáta tua quæsívi.
118	101	Ab omni via mala prohíbui pedes meos: ut custódiam verba tua.
118	102	A judíciis tuis non declinávi: quia tu legem posuísti mihi.
118	103	Quam dúlcia fáucibus meis elóquia tua, super mel ori meo!
118	104	A mandátis tuis intelléxi: proptérea odívi omnem viam iniquitátis.
118	105	Nun. Lucérna pédibus meis verbum tuum, et lumen sémitis meis.
118	106	Jurávi, et státui custodíre judícia justítiæ tuæ.
118	107	Humiliátus sum usquequáque Dómine: vivífica me secúndum verbum tuum.
118	108	Voluntária oris mei beneplácita fac Dómine: et judícia tua doce me.
118	109	Anima mea in mánibus meis semper: et legem tuam non sum oblítus.
118	110	Posuérunt peccatóres láqueum mihi: et de mandátis tuis non errávi.
118	111	Hereditáte acquisívi testimónia tua in ætérnum: quia exsultátio cordis mei sunt.
118	112	Inclinávi cor meum ad faciéndas justificatiónes tuas in ætérnum, propter retributiónem.
118	113	Samech. Iníquos ódio hábui: et legem tuam diléxi.
118	114	Adjútor, et suscéptor meus es tu: et in verbum tuum supersperávi.
118	115	Declináte a me malígni: et scrutábor mandáta Dei mei.
118	116	Súscipe me secúndum elóquium tuum, et vivam: et non confúndas me ab exspectatióne mea.
118	117	Adjuva me, et salvus ero: et meditábor in justificatiónibus tuis semper.
118	118	Sprevísti omnes discedéntes a judíciis tuis: quia injústa cogitátio eórum.
118	119	Prævaricántes reputávi omnes peccatóres terræ: ídeo diléxi testimónia tua.
118	120	Confíge timóre tuo carnes meas: a judíciis enim tuis tímui.
118	121	Ain. Feci judícium et justítiam: non tradas me calumniántibus me.
118	122	Súscipe servum tuum in bonum: non calumniéntur me supérbi.
118	123	Oculi mei defecérunt in salutáre tuum: et in elóquium justítiæ tuæ.
118	124	Fac cum servo tuo secúndum misericórdiam tuam: et justificatiónes tuas doce me.
118	125	Servus tuus sum ego: da mihi intelléctum, ut sciam testimónia tua.
118	126	Tempus faciéndi Dómine: dissipavérunt legem tuam.
118	127	Ideo diléxi mandáta tua, super aurum et topázion.
118	128	Proptérea ad ómnia mandáta tua dirigébar: omnem viam iníquam ódio hábui.
118	129	Phe. Mirabília testimónia tua: ídeo scrutáta est ea ánima mea.
118	130	Declarátio sermónum tuórum illúminat: et intelléctum dat párvulis.
118	131	Os meum apérui, et attráxi spíritum: quia mandáta tua desiderábam.
118	132	Aspice in me, et miserére mei, secúndum judícium diligéntium nomen tuum.
118	133	Gressus meos dírige secúndum elóquium tuum: et non dominétur mei omnis injustítia.
118	134	Rédime me a calúmniis hóminum: ut custódiam mandáta tua.
118	135	Fáciem tuam illúmina super servum tuum: et doce me justificatiónes tuas.
118	136	Exitus aquárum deduxérunt óculi mei: quia non custodiérunt legem tuam.
118	137	Sade. Justus es Dómine: et rectum judícium tuum.
118	138	Mandásti justítiam testimónia tua: et veritátem tuam nimis.
118	139	Tabéscere me fecit zelus meus: quia oblíti sunt verba tua inimíci mei.
118	140	Ignítum elóquium tuum veheménter: et servus tuus diléxit illud.
118	141	Adolescéntulus sum ego et contémptus: justificatiónes tuas non sum oblítus.
118	142	Justítia tua, justítia in ætérnum: et lex tua véritas.
118	143	Tribulátio et angústia invenérunt me: mandáta tua meditátio mea est.
118	144	Æquitas testimónia tua in ætérnum: intelléctum da mihi, et vivam.
118	145	Coph. Clamávi in toto corde meo, exáudi me Dómine: justificatiónes tuas requíram.
118	146	Clamávi ad te, salvum me fac: ut custódiam mandáta tua.
118	147	Prævéni in maturitáte, et clamávi: quia in verba tua supersperávi.
118	148	Prævenérunt óculi mei ad te dilúculo: ut meditárer elóquia tua.
118	149	Vocem meam audi secúndum misericórdiam tuam Dómine: et secúndum judícium tuum vivífica me.
118	150	Appropinquavérunt persequéntes me iniquitáti: a lege autem tua longe facti sunt.
118	151	Prope es tu Dómine: et omnes viæ tuæ véritas.
118	152	Inítio cognóvi de testimóniis tuis: quia in ætérnum fundásti ea.
118	153	Res. Vide humilitátem meam, et éripe me: quia legem tuam non sum oblítus.
118	154	Júdica judícium meum, et rédime me: propter elóquium tuum vivífica me.
118	155	Longe a peccatóribus salus: quia justificatiónes tuas non exquisiérunt.
118	156	Misericórdiæ tuæ multæ Dómine: secúndum judícium tuum vivífica me.
118	157	Multi qui persequúntur me, et tríbulant me: a testimóniis tuis non declinávi.
118	158	Vidi prævaricántes, et tabescébam: quia elóquia tua non custodiérunt.
118	159	Vide quóniam mandáta tua diléxi Dómine: in misericórdia tua vivífica me.
118	160	Princípium verbórum tuórum véritas: in ætérnum ómnia judícia justítiæ tuæ.
118	161	Sin. Príncipes persecúti sunt me gratis: et a verbis tuis formidávit cor meum.
118	162	Lætábor ego super elóquia tua: sicut qui invénit spólia multa.
118	163	Iniquitátem ódio hábui, et abominátus sum: legem autem tuam diléxi.
118	164	Sépties in die laudem dixi tibi, super judícia justítiæ tuæ.
118	165	Pax multa diligéntibus legem tuam: et non est illis scándalum.
118	166	Exspectábam salutáre tuum Dómine: et mandáta tua diléxi.
118	167	Custodívit ánima mea testimónia tua: et diléxit ea veheménter.
118	168	Servávi mandáta tua, et testimónia tua: quia omnes viæ meæ in conspéctu tuo.
118	169	Tau. Appropínquet deprecátio mea in conspéctu tuo Dómine: juxta elóquium tuum da mihi intelléctum.
118	170	Intret postulátio mea in conspéctu tuo: secúndum elóquium tuum éripe me.
118	171	Eructábunt lábia mea hymnum, cum docúeris me justificatiónes tuas.
118	172	Pronuntiábit lingua mea elóquium tuum: quia ómnia mandáta tua ǽquitas.
118	173	Fiat manus tua ut salvet me: quóniam mandáta tua elégi.
118	174	Concupívi salutáre tuum Dómine: et lex tua meditátio mea est.
118	175	Vivet ánima mea, et laudábit te: et judícia tua adjuvábunt me.
118	176	Errávi, sicut ovis quæ périit: quære servum tuum, quia mandáta tua non sum oblítus.
119	1	Cánticum gráduum. Ad Dóminum cum tribulárer clamávi: et exaudívit me.
119	2	Dómine líbera ánimam meam a lábiis iníquis, et a lingua dolósa.
119	3	Quid detur tibi, aut quid apponátur tibi ad linguam dolósam?
119	4	Sagíttæ poténtis acútæ, cum carbónibus desolatóriis.
119	5	Heu mihi, quia incolátus meus prolongátus est: habitávi cum habitántibus Cedar:
119	6	multum íncola fuit ánima mea.
119	7	Cum his, qui odérunt pacem, eram pacíficus: cum loquébar illis, impugnábant me gratis.
120	1	Cánticum gráduum. Levávi óculos meos in montes, unde véniet auxílium mihi.
120	2	Auxílium meum a Dómino, qui fecit cælum et terram.
120	3	Non det in commotiónem pedem tuum: neque dormítet qui custódit te.
120	4	Ecce non dormitábit neque dórmiet, qui custódit Israël.
120	5	Dóminus custódit te: Dóminus protéctio tua, super manum déxteram tuam.
120	6	Per diem sol non uret te, neque luna per noctem.
120	7	Dóminus custódit te ab omni malo: custódiat ánimam tuam Dóminus.
120	8	Dóminus custódiat intróitum tuum et éxitum tuum: ex hoc nunc et usque in sǽculum.
121	1	Cánticum gráduum. Lætátus sum in his, quæ dicta sunt mihi: In domum Dómini íbimus.
121	2	Stantes erant pedes nostri, in átriis tuis Jerúsalem.
121	3	Jerúsalem, quæ ædificátur ut cívitas: cujus participátio ejus in idípsum.
121	4	Illuc enim ascendérunt tribus, tribus Dómini: testimónium Israël ad confiténdum nómini Dómini.
121	5	Quia illic sedérunt sedes in judício, sedes super domum David.
121	6	Rogáte quæ ad pacem sunt Jerúsalem: et abundántia diligéntibus te.
121	7	Fiat pax in virtúte tua: et abundántia in túrribus tuis.
121	8	Propter fratres meos et próximos meos, loquébar pacem de te:
121	9	propter domum Dómini Dei nostri, quæsívi bona tibi.
122	1	Cánticum gráduum. Ad te levávi óculos meos, qui hábitas in cælis.
122	2	Ecce sicut óculi servórum, in mánibus dominórum suórum, sicut óculi ancíllæ in mánibus dóminæ suæ: ita óculi nostri ad Dóminum Deum nostrum, donec misereátur nostri.
122	3	Miserére nostri Dómine, miserére nostri: quia multum repléti sumus despectióne:
122	4	quia multum repléta est ánima nostra: oppróbrium abundántibus, et despéctio supérbis.
123	1	Cánticum gráduum. Nisi quia Dóminus erat in nobis, dicat nunc Israël:
123	2	nisi quia Dóminus erat in nobis, cum exsúrgerent hómines in nos,
123	3	forte vivos deglutíssent nos: cum irascerétur furor eórum in nos,
123	4	fórsitan aqua absorbuísset nos.
123	5	Torréntem pertransívit ánima nostra: fórsitan pertransísset ánima nostra aquam intolerábilem.
123	6	Benedíctus Dóminus, qui non dedit nos in captiónem déntibus eórum.
123	7	Anima nostra sicut passer erépta est de láqueo venántium: láqueus contrítus est, et nos liberáti sumus.
123	8	Adjutórium nostrum in nómine Dómini, qui fecit cælum et terram.
124	1	Cánticum gráduum. Qui confídunt in Dómino, sicut mons Sion: non commovébitur in ætérnum, qui hábitat
124	2	in Jerúsalem. Montes in circúitu ejus: et Dóminus in circúitu pópuli sui, ex hoc nunc et usque in sǽculum.
124	3	Quia non relínquet Dóminus virgam peccatórum super sortem justórum: ut non exténdant justi ad iniquitátem manus suas.
124	4	Bénefac Dómine bonis, et rectis corde.
124	5	Declinántes autem in obligatiónes, addúcet Dóminus cum operántibus iniquitátem: pax super Israël.
125	1	Cánticum gráduum. In converténdo Dóminus captivitátem Sion: facti sumus sicut consoláti:
125	2	tunc replétum est gáudio os nostrum: et lingua nostra exsultatióne. Tunc dicent inter gentes: Magnificávit Dóminus fácere cum eis.
125	3	Magnificávit Dóminus fácere nobíscum: facti sumus lætántes.
125	4	Convérte Dómine captivitátem nostram, sicut torrens in austro.
125	5	Qui séminant in lácrymis, in exsultatióne metent.
125	6	Eúntes ibant et flebant, mitténtes sémina sua. Veniéntes autem vénient cum exsultatióne, portántes manípulos suos.
126	1	Cánticum gráduum Salomónis. Nisi Dóminus ædificáverit domum, in vanum laboravérunt qui ædíficant eam. Nisi Dóminus custodíerit civitátem, frustra vígilat qui custódit eam.
126	2	Vanum est vobis ante lucem súrgere: súrgite postquam sedéritis, qui manducátis panem dolóris. Cum déderit diléctis suis somnum:
126	3	ecce heréditas Dómini, fílii: merces, fructus ventris.
126	4	Sicut sagíttæ in manu poténtis: ita fílii excussórum.
126	5	Beátus vir qui implévit desidérium suum ex ipsis: non confundétur cum loquétur inimícis suis in porta.
127	1	Cánticum gráduum. Beáti omnes, qui timent Dóminum, qui ámbulant in viis ejus.
127	2	Labóres mánuum tuárum quia manducábis: beátus es, et bene tibi erit.
127	3	Uxor tua sicut vitis abúndans, in latéribus domus tuæ. Fílii tui sicut novéllæ olivárum, in circúitu mensæ tuæ.
127	4	Ecce sic benedicétur homo, qui timet Dóminum.
127	5	Benedícat tibi Dóminus ex Sion: et vídeas bona Jerúsalem ómnibus diébus vitæ tuæ.
127	6	Et vídeas fílios filiórum tuórum, pacem super Israël.
128	1	Cánticum gráduum. Sæpe expugnavérunt me a juventúte mea, dicat nunc Israël:
128	2	sæpe expugnavérunt me a juventúte mea: étenim non potuérunt mihi.
128	3	Supra dorsum meum fabricavérunt peccatóres: prolongavérunt iniquitátem suam.
128	4	Dóminus justus concídit cervíces peccatórum:
128	5	confundántur et convertántur retrórsum omnes, qui odérunt Sion.
128	6	Fiant sicut fœnum tectórum: quod priúsquam evellátur, exáruit:
128	7	de quo non implévit manum suam qui metit, et sinum suum qui manípulos cólligit.
128	8	Et non dixérunt qui præteríbant: Benedíctio Dómini super vos: benedíximus vobis in nómine Dómini.
129	1	Cánticum gráduum. De profúndis clamávi ad te Dómine:
129	2	Dómine exáudi vocem meam. Fiant aures tuæ intendéntes, in vocem deprecatiónis meæ.
129	3	Si iniquitátes observáveris Dómine: Dómine quis sustinébit?
129	4	Quia apud te propitiátio est: et propter legem tuam sustínui te Dómine. Sustínuit ánima mea in verbo ejus:
129	5	sperávit ánima mea in Dómino.
129	6	A custódia matutína usque ad noctem: speret Israël in Dómino.
129	7	Quia apud Dóminum misericórdia: et copiósa apud eum redémptio.
129	8	Et ipse rédimet Israël, ex ómnibus iniquitátibus ejus.
130	1	Cánticum gráduum David. Dómine non est exaltátum cor meum: neque eláti sunt óculi mei. Neque ambulávi in magnis: neque in mirabílibus super me.
130	2	Si non humíliter sentiébam: sed exaltávi ánimam meam: sicut ablactátus est super matre sua, ita retribútio in ánima mea.
130	3	Speret Israël in Dómino, ex hoc nunc et usque in sǽculum.
131	1	Cánticum gráduum. Meménto Dómine David, et omnis mansuetúdinis ejus:
131	2	sicut jurávit Dómino, votum vovit Deo Jacob:
131	3	Si introíero in tabernáculum domus meæ, si ascéndero in lectum strati mei:
131	4	si dédero somnum óculis meis, et pálpebris meis dormitatiónem:
131	5	et réquiem tempóribus meis: donec invéniam locum Dómino, tabernáculum Deo Jacob.
131	6	Ecce audívimus eam in Ephrata: invénimus eam in campis silvæ.
131	7	Introíbimus in tabernáculum ejus: adorábimus in loco, ubi stetérunt pedes ejus.
131	8	Surge Dómine in réquiem tuam, tu et arca sanctificatiónis tuæ.
131	9	Sacerdótes tui induántur justítiam: et sancti tui exsúltent.
131	10	Propter David servum tuum, non avértas fáciem christi tui.
131	11	Jurávit Dóminus David veritátem, et non frustrábitur eam: de fructu ventris tui ponam super sedem tuam.
131	12	Si custodíerint fílii tui testaméntum meum, et testimónia mea hæc quæ docébo eos: et fílii eórum usque in sǽculum, sedébunt super sedem tuam.
131	13	Quóniam elégit Dóminus Sion: elégit eam in habitatiónem sibi.
131	14	Hæc réquies mea in sǽculum sǽculi: hic habitábo, quóniam elégi eam.
131	15	Víduam ejus benedícens benedícam: páuperes ejus saturábo pánibus.
131	16	Sacerdótes ejus índuam salutári: et sancti ejus exsultatióne exsultábunt.
131	17	Illuc prodúcam cornu David, parávi lucérnam christo meo.
131	18	Inimícos ejus índuam confusióne: super ipsum autem efflorébit sanctificátio mea.
132	1	Cánticum gráduum David. Ecce quam bonum, et quam jucúndum, habitáre fratres in unum:
132	2	sicut unguéntum in cápite, quod descéndit in barbam, barbam Aaron: quod descéndit in oram vestiménti ejus:
132	3	sicut ros Hermon, qui descéndit in montem Sion. Quóniam illic mandávit Dóminus benedictiónem, et vitam usque in sǽculum.
133	1	Cánticum gráduum. Ecce nunc benedícite Dóminum, omnes servi Dómini: qui statis in domo Dómini, in átriis domus Dei nostri,
133	2	in nóctibus extóllite manus vestras in sancta, et benedícite Dóminum.
133	3	Benedícat te Dóminus ex Sion, qui fecit cælum et terram.
134	1	Allelúia. Laudáte nomen Dómini, laudáte servi Dóminum.
134	2	Qui statis in domo Dómini, in átriis domus Dei nostri.
134	3	Laudáte Dóminum, quia bonus Dóminus: psállite nómini ejus, quóniam suáve.
134	4	Quóniam Jacob elégit sibi Dóminus, Israël in possessiónem sibi.
134	5	Quia ego cognóvi quod magnus est Dóminus, et Deus noster præ ómnibus diis.
134	6	Omnia quæcúmque vóluit, Dóminus fecit, in cælo, in terra, in mari et in ómnibus abýssis.
134	7	Edúcens nubes ab extrémo terræ: fúlgura in plúviam fecit. Qui prodúcit ventos de thesáuris suis:
134	8	qui percússit primogénita Ægýpti ab hómine usque ad pecus.
134	9	Et misit signa et prodígia in médio tui Ægýpte: in Pharaónem, et in omnes servos ejus.
134	10	Qui percússit gentes multas: et occídit reges fortes:
134	11	Sehon regem Amorrhæórum, et Og regem Basan, et ómnia regna Chánaan.
134	12	Et dedit terram eórum hereditátem, hereditátem Israël pópulo suo.
134	13	Dómine nomen tuum in ætérnum: Dómine memoriále tuum in generatiónem et generatiónem.
134	14	Quia judicábit Dóminus pópulum suum: et in servis suis deprecábitur.
134	15	Simulácra géntium argéntum et aurum, ópera mánuum hóminum.
134	16	Os habent, et non loquéntur: óculos habent, et non vidébunt.
134	17	Aures habent, et non áudient: neque enim est spíritus in ore ipsórum.
134	18	Símiles illis fiant qui fáciunt ea: et omnes, qui confídunt in eis.
134	19	Domus Israël benedícite Dómino: domus Aaron benedícite Dómino.
134	20	Domus Levi benedícite Dómino: qui timétis Dóminum, benedícite Dómino.
134	21	Benedíctus Dóminus ex Sion, qui hábitat in Jerúsalem.
135	1	Allelúia. Confitémini Dómino quóniam bonus: quóniam in ætérnum misericórdia ejus.
135	2	Confitémini Deo deórum: quóniam in ætérnum misericórdia ejus.
135	3	Confitémini Dómino dominórum: quóniam in ætérnum misericórdia ejus.
135	4	Qui facit mirabília magna solus: quóniam in ætérnum misericórdia ejus.
135	5	Qui fecit cælos in intelléctu: quóniam in ætérnum misericórdia ejus.
135	6	Qui firmávit terram super aquas: quóniam in ætérnum misericórdia ejus.
135	7	Qui fecit luminária magna: quóniam in ætérnum misericórdia ejus.
135	8	Solem in potestátem diéi: quóniam in ætérnum misericórdia ejus.
135	9	Lunam et stellas in potestátem noctis: quóniam in ætérnum misericórdia ejus.
135	10	Qui percússit Ægýptum cum primogénitis eórum: quóniam in ætérnum misericórdia ejus.
135	11	Qui edúxit Israël de médio eórum: quóniam in ætérnum misericórdia ejus.
135	12	In manu poténti et bráchio excélso: quóniam in ætérnum misericórdia ejus.
135	13	Qui divísit mare Rubrum in divisiónes: quóniam in ætérnum misericórdia ejus.
135	14	Et edúxit Israël per médium ejus: quóniam in ætérnum misericórdia ejus.
135	15	Et excússit Pharaónem, et virtútem ejus in mari Rubro: quóniam in ætérnum misericórdia ejus.
135	16	Qui tradúxit pópulum suum per desértum: quóniam in ætérnum misericórdia ejus.
135	17	Qui percússit reges magnos: quóniam in ætérnum misericórdia ejus.
135	18	Et occídit reges fortes: quóniam in ætérnum misericórdia ejus.
135	19	Sehon regem Amorrhæórum: quóniam in ætérnum misericórdia ejus.
135	20	Et Og regem Basan: quóniam in ætérnum misericórdia ejus.
135	21	Et dedit terram eórum hereditátem: quóniam in ætérnum misericórdia ejus.
135	22	Hereditátem Israël servo suo: quóniam in ætérnum misericórdia ejus.
135	23	Quia in humilitáte nostra memor fuit nostri: quóniam in ætérnum misericórdia ejus.
135	24	Et redémit nos ab inimícis nostris: quóniam in ætérnum misericórdia ejus.
135	25	Qui dat escam omni carni: quóniam in ætérnum misericórdia ejus.
135	26	Confitémini Deo cæli: quóniam in ætérnum misericórdia ejus. Confitémini Dómino dominórum: quóniam in ætérnum misericórdia ejus.
136	1	Psalmus David, Jeremíæ. Super flúmina Babylónis, illic sédimus et flévimus, cum recordarémur Sion:
136	2	in salícibus in médio ejus, suspéndimus órgana nostra.
136	3	Quia illic interrogavérunt nos, qui captívos duxérunt nos, verba cantiónum: et qui abduxérunt nos: Hymnum cantáte nobis de cánticis Sion.
136	4	Quómodo cantábimus cánticum Dómini in terra aliéna?
136	5	Si oblítus fúero tui Jerúsalem, oblivióni detur déxtera mea.
136	6	Adhǽreat lingua mea fáucibus meis, si non memínero tui: si non proposúero Jerúsalem in princípio lætítiæ meæ.
136	7	Memor esto Dómine filiórum Edom, in die Jerúsalem: qui dicunt: Exinaníte, exinaníte usque ad fundaméntum in ea.
136	8	Fília Babylónis mísera: beátus, qui retríbuet tibi retributiónem tuam, quam retribuísti nobis.
136	9	Beátus, qui tenébit, et allídet párvulos tuos ad petram.
137	1	Ipsi David. Confitébor tibi Dómine in toto corde meo: quóniam audísti verba oris mei. In conspéctu angelórum psallam tibi:
137	2	adorábo ad templum sanctum tuum, et confitébor nómini tuo, super misericórdia tua et veritáte tua: quóniam magnificásti super omne, nomen sanctum tuum.
137	3	In quacúmque die invocávero te, exáudi me: multiplicábis in ánima mea virtútem.
137	4	Confiteántur tibi Dómine omnes reges terræ: quia audiérunt ómnia verba oris tui.
137	5	Et cantent in viis Dómini: quóniam magna est glória Dómini.
137	6	Quóniam excélsus Dóminus, et humília réspicit: et alta a longe cognóscit.
137	7	Si ambulávero in médio tribulatiónis, vivificábis me: et super iram inimicórum meórum extendísti manum tuam, et salvum me fecit déxtera tua.
137	8	Dóminus retríbuet pro me: Dómine misericórdia tua in sǽculum: ópera mánuum tuárum ne despícias.
138	1	In finem, psalmus David. Dómine probásti me, et cognovísti me:
138	2	tu cognovísti sessiónem meam, et resurrectiónem meam.
138	3	Intellexísti cogitatiónes meas de longe: sémitam meam, et funículum meum investigásti.
138	4	Et omnes vias meas prævidísti: quia non est sermo in lingua mea.
138	5	Ecce Dómine tu cognovísti ómnia novíssima, et antíqua: tu formásti me, et posuísti super me manum tuam.
138	6	Mirábilis facta est sciéntia tua ex me: confortáta est, et non pótero ad eam.
138	7	Quo ibo a spíritu tuo? et quo a fácie tua fúgiam?
138	8	Si ascéndero in cælum, tu illic es: si descéndero in inférnum, ades.
138	9	Si súmpsero pennas meas dilúculo, et habitávero in extrémis maris:
138	10	étenim illuc manus tua dedúcet me: et tenébit me déxtera tua.
138	11	Et dixi: Fórsitan ténebræ conculcábunt me: et nox illuminátio mea in delíciis meis.
138	12	Quia ténebræ non obscurabúntur a te, et nox sicut dies illuminábitur: sicut ténebræ ejus, ita et lumen ejus.
138	13	Quia tu possedísti renes meos: suscepísti me de útero matris meæ.
138	14	Confitébor tibi quia terribíliter magnificátus es: mirabília ópera tua, et ánima mea cognóscit nimis.
138	15	Non est occultátum os meum a te, quod fecísti in occúlto: et substántia mea in inferióribus terræ.
138	16	Imperféctum meum vidérunt óculi tui, et in libro tuo omnes scribéntur: dies formabúntur, et nemo in eis.
138	17	Mihi autem nimis honorificáti sunt amíci tui, Deus: nimis confortátus est principátus eórum.
138	18	Dinumerábo eos, et super arénam multiplicabúntur: exsurréxi, et adhuc sum tecum.
138	19	Si occíderis Deus peccatóres: viri sánguinum declináte a me:
138	20	quia dícitis in cogitatióne: Accípient in vanitáte civitátes tuas.
138	21	Nonne qui odérunt te Dómine, óderam: et super inimícos tuos tabescébam?
138	22	Perfécto ódio óderam illos: et inimíci facti sunt mihi.
138	23	Proba me Deus, et scito cor meum: intérroga me, et cognósce sémitas meas.
138	24	Et vide, si via iniquitátis in me est: et deduc me in via ætérna.
139	1	In finem, Psalmus David.
139	2	Eripe me Dómine ab hómine malo: a viro iníquo éripe me.
139	3	Qui cogitavérunt iniquitátes in corde: tota die constituébant prœ́lia.
139	4	Acuérunt linguas suas sicut serpéntis: venénum áspidum sub lábiis eórum.
139	5	Custódi me Dómine de manu peccatóris: et ab homínibus iníquis éripe me. Qui cogitavérunt supplantáre gressus meos:
139	6	abscondérunt supérbi láqueum mihi: et funes extendérunt in láqueum: juxta iter scándalum posuérunt mihi.
139	7	Dixi Dómino: Deus meus es tu: exáudi Dómine vocem deprecatiónis meæ.
139	8	Dómine, Dómine virtus salútis meæ: obumbrásti super caput meum in die belli:
139	9	ne tradas me Dómine a desidério meo peccatóri: cogitavérunt contra me, ne derelínquas me, ne forte exalténtur.
139	10	Caput circúitus eórum: labor labiórum ipsórum opériet eos.
139	11	Cadent super eos carbónes, in ignem dejícies eos: in misériis non subsístent.
139	12	Vir linguósus non dirigétur in terra: virum injústum mala cápient in intéritu.
139	13	Cognóvi quia fáciet Dóminus judícium ínopis: et vindíctam páuperum.
139	14	Verúmtamen justi confitebúntur nómini tuo: et habitábunt recti cum vultu tuo.
140	1	Psalmus David. Dómine clamávi ad te, exáudi me: inténde voci meæ, cum clamávero ad te.
140	2	Dirigátur orátio mea sicut incénsum in conspéctu tuo: elevátio mánuum meárum sacrifícium vespertínum.
140	3	Pone Dómine custódiam ori meo: et óstium circumstántiæ lábiis meis.
140	4	Non declínes cor meum in verba malítiæ, ad excusándas excusatiónes in peccátis: cum homínibus operántibus iniquitátem: et non communicábo cum eléctis eórum.
140	5	Corrípiet me justus in misericórdia, et increpábit me: óleum autem peccatóris non impínguet caput meum. Quóniam adhuc et orátio mea in beneplácitis eórum:
140	6	absórpti sunt juncti petræ júdices eórum. Audient verba mea quóniam potuérunt:
140	7	sicut crassitúdo terræ erúpta est super terram. Dissipáta sunt ossa nostra secus inférnum:
140	8	quia ad te Dómine, Dómine óculi mei: in te sperávi, non áuferas ánimam meam.
140	9	Custódi me a láqueo, quem statuérunt mihi: et a scándalis operántium iniquitátem.
140	10	Cadent in retiáculo ejus peccatóres: singuláriter sum ego donec tránseam.
141	1	Intelléctus David, Cum esset in spelúnca, orátio.
141	2	Voce mea ad Dóminum clamávi: voce mea ad Dóminum deprecátus sum:
141	3	effúndo in conspéctu ejus oratiónem meam, et tribulatiónem meam ante ipsum pronúntio.
141	4	In deficiéndo ex me spíritum meum, et tu cognovísti sémitas meas. In via hac, qua ambulábam, abscondérunt láqueum mihi.
141	5	Considerábam ad déxteram, et vidébam: et non erat qui cognósceret me. Périit fuga a me, et non est qui requírat ánimam meam.
141	6	Clamávi ad te Dómine: dixi: Tu es spes mea, pórtio mea in terra vivéntium.
141	7	Inténde ad deprecatiónem meam: quia humiliátus sum nimis. Líbera me a persequéntibus me: quia confortáti sunt super me.
141	8	Educ de custódia ánimam meam ad confiténdum nómini tuo: me exspéctant justi, donec retríbuas mihi.
142	1	Psalmus David, Quando persequebátur eum Absalom fílius ejus. Dómine exáudi oratiónem meam: áuribus pércipe obsecratiónem meam in veritáte tua: exáudi me in tua justítia.
142	2	Et non intres in judícium cum servo tuo: quia non justificábitur in conspéctu tuo omnis vivens.
142	3	Quia persecútus est inimícus ánimam meam: humiliávit in terra vitam meam. Collocávit me in obscúris sicut mórtuos sǽculi:
142	4	et anxiátus est super me spíritus meus, in me turbátum est cor meum.
142	5	Memor fui diérum antiquórum, meditátus sum in ómnibus opéribus tuis, in factis mánuum tuárum meditábar.
142	6	Expándi manus meas ad te: ánima mea sicut terra sine aqua tibi:
142	7	velóciter exáudi me Dómine: defécit spíritus meus. Non avértas fáciem tuam a me: et símilis ero descendéntibus in lacum.
142	8	Audítam fac mihi mane misericórdiam tuam: quia in te sperávi. Notam fac mihi viam, in qua ámbulem: quia ad te levávi ánimam meam.
142	9	Eripe me de inimícis meis Dómine, ad te confúgi:
142	10	doce me fácere voluntátem tuam, quia Deus meus es tu. Spíritus tuus bonus dedúcet me in terram rectam:
142	11	propter nomen tuum Dómine vivificábis me, in æquitáte tua. Edúces de tribulatióne ánimam meam:
142	12	et in misericórdia tua dispérdes inimícos meos. Et perdes omnes, qui tríbulant ánimam meam: quóniam ego servus tuus sum.
143	1	Psalmus David Advérsus Góliath. Benedíctus Dóminus Deus meus, qui docet manus meas ad prœ́lium, et dígitos meos ad bellum.
143	2	Misericórdia mea, et refúgium meum: suscéptor meus, et liberátor meus: protéctor meus, et in ipso sperávi: qui subdit pópulum meum sub me.
143	3	Dómine quid est homo, quia innotuísti ei? aut fílius hóminis, quia réputas eum?
143	4	Homo vanitáti símilis factus est: dies ejus sicut umbra prætéreunt.
143	5	Dómine inclína cælos tuos, et descénde: tange montes, et fumigábunt.
143	6	Fúlgura coruscatiónem, et dissipábis eos: emítte sagíttas tuas, et conturbábis eos.
143	7	Emítte manum tuam de alto, éripe me, et líbera me de aquis multis: de manu filiórum alienórum.
143	8	Quorum os locútum est vanitátem: et déxtera eórum déxtera iniquitátis.
143	9	Deus cánticum novum cantábo tibi: in psaltério decachórdo psallam tibi.
143	10	Qui das salútem régibus, qui redemísti David servum tuum de gládio malígno:
143	11	éripe me. Et érue me de manu filiórum alienórum, quorum os locútum est vanitátem: et déxtera eórum, déxtera iniquitátis:
143	12	quorum fílii, sicut novéllæ plantatiónes in juventúte sua. Fíliæ eórum compósitæ: circumornátæ ut similitúdo templi.
143	13	Promptuária eórum plena, eructántia ex hoc in illud. Oves eórum fœtósæ, abundántes in egréssibus suis:
143	14	boves eórum crassæ. Non est ruína macériæ, neque tránsitus: neque clamor in platéis eórum.
143	15	Beátum dixérunt pópulum, cui hæc sunt: beátus pópulus, cujus Dóminus Deus ejus.
144	1	Laudátio ipsi David. Exaltábo te Deus meus rex: et benedícam nómini tuo in sǽculum, et in sǽculum sǽculi.
144	2	Per síngulos dies benedícam tibi: et laudábo nomen tuum in sǽculum, et in sǽculum sǽculi.
144	3	Magnus Dóminus et laudábilis nimis: et magnitúdinis ejus non est finis.
144	4	Generátio et generátio laudábit ópera tua: et poténtiam tuam pronuntiábunt.
144	5	Magnificéntiam glóriæ sanctitátis tuæ loquéntur: et mirabília tua narrábunt.
144	6	Et virtútem terribílium tuórum dicent: et magnitúdinem tuam narrábunt.
144	7	Memóriam abundántiæ suavitátis tuæ eructábunt: et justítia tua exsultábunt.
144	8	Miserátor et miséricors Dóminus: pátiens, et multum miséricors.
144	9	Suávis Dóminus univérsis: et miseratiónes ejus super ómnia ópera ejus.
144	10	Confiteántur tibi Dómine ómnia ópera tua: et sancti tui benedícant tibi.
144	11	Glóriam regni tui dicent: et poténtiam tuam loquéntur:
144	12	ut notam fáciant fíliis hóminum poténtiam tuam: et glóriam magnificéntiæ regni tui.
144	13	Regnum tuum regnum ómnium sæculórum: et dominátio tua in omni generatióne et generatiónem. Fidélis Dóminus in ómnibus verbis suis: et sanctus in ómnibus opéribus suis.
144	14	Allevat Dóminus omnes, qui córruunt: et érigit omnes elísos.
144	15	Oculi ómnium in te sperant Dómine: et tu das escam illórum in témpore opportúno.
144	16	Aperis tu manum tuam: et imples omne ánimal benedictióne.
144	17	Justus Dóminus in ómnibus viis suis: et sanctus in ómnibus opéribus suis.
144	18	Prope est Dóminus ómnibus invocántibus eum: ómnibus invocántibus eum in veritáte.
144	19	Voluntátem timéntium se fáciet, et deprecatiónem eórum exáudiet: et salvos fáciet eos.
144	20	Custódit Dóminus omnes diligéntes se: et omnes peccatóres dispérdet.
144	21	Laudatiónem Dómini loquétur os meum: et benedícat omnis caro nómini sancto ejus in sǽculum, et in sǽculum sǽculi.
145	1	Allelúia, Aggǽi, et Zacharíæ.
145	2	Lauda ánima mea Dóminum, laudábo Dóminum in vita mea: psallam Deo meo quámdiu fúero. Nolíte confídere in princípibus,
145	3	in fíliis hóminum, in quibus non est salus.
145	4	Exíbit spíritus ejus, et revertétur in terram suam: in illa die períbunt omnes cogitatiónes eórum.
145	5	Beátus, cujus Deus Jacob adjútor ejus, spes ejus in Dómino Deo ipsíus:
145	6	qui fecit cælum et terram, mare, et ómnia quæ in eis sunt.
145	7	Qui custódit veritátem in sǽculum, facit judícium injúriam patiéntibus: dat escam esuriéntibus. Dóminus solvit compedítos:
145	8	Dóminus illúminat cæcos. Dóminus érigit elísos, Dóminus díligit justos.
145	9	Dóminus custódit ádvenas, pupíllum, et víduam suscípiet: et vias peccatórum dispérdet.
145	10	Regnábit Dóminus in sǽcula Deus tuus Sion, in generatiónem et generatiónem.
146	1	Allelúia. Laudáte Dóminum, quóniam bonus est psalmus: Deo nostro sit jucúnda, decoráque laudátio.
146	2	Ædíficans Jerúsalem Dóminus: dispersiónes Israélis congregábit.
146	3	Qui sanat contrítos corde: et álligat contritiónes eórum:
146	4	Qui númerat multitúdinem stellárum: et ómnibus eis nómina vocat.
146	5	Magnus Dóminus noster, et magna virtus ejus: et sapiéntiæ ejus non est númerus.
146	6	Suscípiens mansuétos Dóminus: humílians autem peccatóres usque ad terram.
146	7	Præcínite Dómino in confessióne: psállite Deo nostro in cíthara.
146	8	Qui óperit cælum núbibus: et parat terræ plúviam. Qui prodúcit in móntibus fœnum, et herbam servitúti hóminum.
146	9	Qui dat juméntis escam ipsórum, et pullis corvórum invocántibus eum.
146	10	Non in fortitúdine equi voluntátem habébit: nec in tíbiis viri beneplácitum erit ei.
146	11	Beneplácitum est Dómino super timéntes eum: et in eis, qui sperant super misericórdia ejus.
147	1	Allelúia. Lauda Jerúsalem Dóminum: lauda Deum tuum Sion.
147	2	Quóniam confortávit seras portárum tuárum: benedíxit fíliis tuis in te.
147	3	Qui pósuit fines tuos pacem: et ádipe fruménti sátiat te.
147	4	Qui emíttit elóquium suum terræ: velóciter currit sermo ejus.
147	5	Qui dat nivem sicut lanam: nébulam sicut cínerem spargit.
147	6	Mittit crystállum suam sicut buccéllas: ante fáciem frígoris ejus quis sustinébit?
147	7	Emíttet verbum suum, et liquefáciet ea: flabit spíritus ejus, et fluent aquæ.
147	8	Qui annúntiat verbum suum Jacob: justítias et judícia sua Israël.
147	9	Non fecit táliter omni natióni: et judícia sua non manifestávit eis. Allelúia.
148	1	Allelúia. Laudáte Dóminum de cælis: laudáte eum in excélsis.
148	2	Laudáte eum omnes ángeli ejus: laudáte eum omnes virtútes ejus.
148	3	Laudáte eum sol et luna: laudáte eum omnes stellæ et lumen.
148	4	Laudáte eum cæli cælórum: et aquæ omnes, quæ super cælos sunt,
148	5	laudent nomen Dómini. Quia ipse dixit, et facta sunt: ipse mandávit, et creáta sunt.
148	6	Státuit ea in ætérnum, et in sǽculum sǽculi: præcéptum pósuit, et non præteríbit.
148	7	Laudáte Dóminum de terra, dracónes et omnes abýssi.
148	8	Ignis, grando, nix, glácies, spíritus procellárum: quæ fáciunt verbum ejus:
148	9	montes, et omnes colles: ligna fructífera, et omnes cedri.
148	10	Béstiæ, et univérsa pécora: serpéntes, et vólucres pennátæ:
148	11	reges terræ, et omnes pópuli: príncipes, et omnes júdices terræ.
148	12	Júvenes, et vírgines: senes cum junióribus laudent nomen Dómini:
148	13	quia exaltátum est nomen ejus solíus.
148	14	Conféssio ejus super cælum, et terram: et exaltávit cornu pópuli sui. Hymnus ómnibus sanctis ejus: fíliis Israël, pópulo appropinquánti sibi. Allelúia.
149	1	Allelúia. Cantáte Dómino cánticum novum: laus ejus in ecclésia sanctórum.
149	2	Lætétur Israël in eo, qui fecit eum: et fílii Sion exsúltent in rege suo.
149	3	Laudent nomen ejus in choro: in týmpano, et psaltério psallant ei.
149	4	Quia beneplácitum est Dómino in pópulo suo: et exaltábit mansuétos in salútem.
149	5	Exsultábunt sancti in glória: lætabúntur in cubílibus suis.
149	6	Exaltatiónes Dei in gútture eórum: et gládii ancípites in mánibus eórum:
149	7	ad faciéndam vindíctam in natiónibus, increpatiónes in pópulis.
149	8	Ad alligándos reges eórum in compédibus: et nóbiles eórum in mánicis férreis.
149	9	Ut fáciant in eis judícium conscríptum: glória hæc est ómnibus sanctis ejus. Allelúia.
150	1	Allelúia. Laudáte Dóminum in sanctis ejus: laudáte eum in firmaménto virtútis ejus.
150	2	Laudáte eum in virtútibus ejus: laudáte eum secúndum multitúdinem magnitúdinis ejus.
150	3	Laudáte eum in sono tubæ: laudáte eum in psaltério, et cíthara.
150	4	Laudáte eum in týmpano, et choro: laudáte eum in chordis, et órgano.
150	5	Laudáte eum in cýmbalis benesonántibus: laudáte eum in cýmbalis jubilatiónis:
150	6	omnis spíritus laudet Dóminum. Allelúia.
