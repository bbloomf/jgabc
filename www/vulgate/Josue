1	1	Et factum est post mortem Móysi servi Dómini, ut loquerétur Dóminus ad Jósue fílium Nun, minístrum Móysi, et díceret ei:
1	2	Móyses servus meus mórtuus est: surge, et transi Jordánem istum tu, et omnis pópulus tecum, in terram, quam ego dabo fíliis Israël.
1	3	Omnem locum, quem calcáverit vestígium pedis vestri, vobis tradam, sicut locútus sum Móysi.
1	4	A desérto et Líbano usque ad flúvium magnum Euphráten, omnis terra Hethæórum usque ad mare magnum contra solis occásum erit términus vester.
1	5	Nullus póterit vobis resístere cunctis diébus vitæ tuæ: sicut fui cum Móyse, ita ero tecum: non dimíttam, nec derelínquam te.
1	6	Confortáre, et esto robústus: tu enim sorte dívides pópulo huic terram, pro qua jurávi pátribus suis, ut tráderem eam illis.
1	7	Confortáre ígitur, et esto robústus valde, ut custódias, et fácias omnem legem, quam præcépit tibi Móyses servus meus: ne declínes ab ea ad déxteram vel ad sinístram, ut intélligas cuncta quæ agis.
1	8	Non recédat volúmen legis hujus ab ore tuo: sed meditáberis in eo diébus ac nóctibus, ut custódias et fácias ómnia quæ scripta sunt in eo: tunc díriges viam tuam, et intélliges eam.
1	9	Ecce præcípio tibi: confortáre, et esto robústus. Noli metúere, et noli timére: quóniam tecum est Dóminus Deus tuus in ómnibus ad quæcúmque perréxeris.
1	10	Præcepítque Jósue princípibus pópuli, dicens: Transíte per médium castrórum, et imperáte pópulo, ac dícite:
1	11	Præparáte vobis cibária: quóniam post diem tértium transíbitis Jordánem, et intrábitis ad possidéndam terram, quam Dóminus Deus vester datúrus est vobis.
1	12	Rubenítis quoque et Gadítis, et dimídiæ tríbui Manásse, ait:
1	13	Mementóte sermónis, quem præcépit vobis Móyses fámulus Dómini, dicens: Dóminus Deus vester dedit vobis réquiem, et omnem terram.
1	14	Uxóres vestræ, et fílii, ac juménta manébunt in terra, quam trádidit vobis Móyses trans Jordánem: vos autem transíte armáti ante fratres vestros, omnes fortes manu, et pugnáte pro eis,
1	15	donec det Dóminus réquiem frátribus vestris sicut et vobis dedit, et possídeant ipsi quoque terram, quam Dóminus Deus vester datúrus est eis: et sic revertímini in terram possessiónis vestræ, et habitábitis in ea, quam vobis dedit Móyses fámulus Dómini trans Jordánem contra solis ortum.
1	16	Responderúntque ad Jósue, atque dixérunt: Omnia, quæ præcepísti nobis, faciémus: et quocúmque míseris, íbimus.
1	17	Sicut obedívimus in cunctis Móysi, ita obediémus et tibi: tantum sit Dóminus Deus tuus tecum, sicut fuit cum Móyse.
1	18	Qui contradíxerit ori tuo, et non obedíerit cunctis sermónibus, quos præcéperis ei, moriátur: tu tantum confortáre, et viríliter age.
2	1	Misit ígitur Jósue fílius Nun de Setim duos viros exploratóres in abscóndito: et dixit eis: Ite, et consideráte terram, urbémque Jéricho. Qui pergéntes ingréssi sunt domum mulíeris meretrícis, nómine Rahab, et quievérunt apud eam.
2	2	Nuntiatúmque est regi Jéricho, et dictum: Ecce viri ingréssi sunt huc per noctem de fíliis Israël, ut explorárent terram.
2	3	Misítque rex Jéricho ad Rahab, dicens: Educ viros, qui venérunt ad te, et ingréssi sunt domum tuam: exploratóres quippe sunt, et omnem terram consideráre venérunt.
2	4	Tollénsque múlier viros, abscóndit, et ait: Fáteor, venérunt ad me, sed nesciébam unde essent:
2	5	cumque porta clauderétur in ténebris, et illi páriter exiérunt, néscio quo abiérunt: persequímini cito, et comprehendétis eos.
2	6	Ipsa autem fecit ascéndere viros in solárium domus suæ, operuítque eos stípula lini, quæ ibi erat.
2	7	Hi autem, qui missi fúerant, secúti sunt eos per viam, quæ ducit ad vadum Jordánis: illísque egréssis statim porta clausa est.
2	8	Necdum obdormíerant qui latébant, et ecce múlier ascéndit ad eos, et ait:
2	9	Novi quod Dóminus tradíderit vobis terram: étenim írruit in nos terror vester, et elanguérunt omnes habitatóres terræ.
2	10	Audívimus quod siccáverit Dóminus aquas maris Rubri ad vestrum intróitum, quando egréssi estis ex Ægýpto: et quæ fecéritis duóbus Amorrhæórum régibus, qui erant trans Jordánem, Sehon et Og, quos interfecístis.
2	11	Et hæc audiéntes pertimúimus, et elánguit cor nostrum, nec remánsit in nobis spíritus ad intróitum vestrum: Dóminus enim Deus vester ipse est Deus in cælo sursum, et in terra deórsum.
2	12	Nunc ergo juráte mihi per Dóminum, ut quómodo ego misericórdiam feci vobíscum, ita et vos faciátis cum domo patris mei: detísque mihi verum signum,
2	13	ut salvétis patrem meum et matrem, et fratres ac soróres meas, et ómnia quæ illórum sunt, et eruátis ánimas nostras a morte.
2	14	Qui respondérunt ei: Anima nostra sit pro vobis in mortem, si tamen non prodíderis nos: cumque tradíderit nobis Dóminus terram, faciémus in te misericórdiam et veritátem.
2	15	Demísit ergo eos per funem de fenéstra: domus enim ejus hærébat muro.
2	16	Dixítque ad eos: Ad montána conscéndite, ne forte occúrrant vobis reverténtes: ibíque latitáte tribus diébus, donec rédeant, et sic íbitis per viam vestram.
2	17	Qui dixérunt ad eam: Innóxii érimus a juraménto hoc, quo adjurásti nos:
2	18	si ingrediéntibus nobis terram, signum fúerit funículus iste coccíneus, et ligáveris eum in fenéstra, per quam demisísti nos: et patrem tuum ac matrem, fratrésque et omnem cognatiónem tuam congregáveris in domum tuam.
2	19	Qui óstium domus tuæ egréssus fúerit, sanguis ipsíus erit in caput ejus, et nos érimus aliéni. Cunctórum autem sanguis, qui tecum in domo fúerint, redundábit in caput nostrum, si eos áliquis tetígerit.
2	20	Quod si nos pródere volúeris, et sermónem istum proférre in médium, érimus mundi ab hoc juraménto, quo adjurásti nos.
2	21	Et illa respóndit: Sicut locúti estis, ita fiat: dimitténsque eos ut pérgerent, appéndit funículum coccíneum in fenéstra.
2	22	Illi vero ambulántes pervenérunt ad montána, et mansérunt ibi tres dies, donec reverteréntur qui fúerant persecúti: quæréntes enim per omnem viam, non reperérunt eos.
2	23	Quibus urbem ingréssis, revérsi sunt, et descendérunt exploratóres de monte: et, transmísso Jordáne, venérunt ad Jósue fílium Nun, narraverúntque ei ómnia quæ accíderant sibi,
2	24	atque dixérunt: Trádidit Dóminus omnem terram hanc in manus nostras, et timóre prostráti sunt cuncti habitatóres ejus.
3	1	Igitur Jósue de nocte consúrgens movit castra: egredientésque de Setim, venérunt ad Jordánem ipse, et omnes fílii Israël, et moráti sunt ibi tres dies.
3	2	Quibus evolútis transiérunt præcónes per castrórum médium,
3	3	et clamáre cœpérunt: Quando vidéritis arcam fœ́deris Dómini Dei vestri, et sacerdótes stirpis Levíticæ portántes eam, vos quoque consúrgite, et sequímini præcedéntes:
3	4	sitque inter vos et arcam spátium cubitórum duum míllium: ut procul vidére possítis, et nosse per quam viam ingrediámini: quia prius non ambulástis per eam: et cavéte ne appropinquétis ad arcam.
3	5	Dixítque Jósue ad pópulum: Sanctificámini: cras enim fáciet Dóminus inter vos mirabília.
3	6	Et ait ad sacerdótes: Tóllite arcam fœ́deris, et præcédite pópulum. Qui jussa compléntes, tulérunt, et ambulavérunt ante eos.
3	7	Dixítque Dóminus ad Jósue: Hódie incípiam exaltáre te coram omni Israël: ut sciant quod sicut cum Móyse fui, ita et tecum sim.
3	8	Tu autem prǽcipe sacerdótibus, qui portant arcam fœ́deris, et dic eis: Cum ingréssi fuéritis partem aquæ Jordánis, state in ea.
3	9	Dixítque Jósue ad fílios Israël: Accédite huc, et audíte verbum Dómini Dei vestri.
3	10	Et rursum: In hoc, inquit, sciétis quod Dóminus Deus vivens in médio vestri est, et dispérdet in conspéctu vestro Chananǽum et Hethǽum, Hevǽum et Pherezǽum, Gergesǽum quoque et Jebusǽum, et Amorrhǽum.
3	11	Ecce arca fœ́deris Dómini omnis terræ antecédet vos per Jordánem.
3	12	Paráte duódecim viros de tríbubus Israël, síngulos per síngulas tribus.
3	13	Et cum posúerint vestígia pedum suórum sacerdótes qui portant arcam Dómini Dei univérsæ terræ in aquis Jordánis, aquæ, quæ inferióres sunt, decúrrent atque defícient: quæ autem désuper véniunt, in una mole consístent.
3	14	Igitur egréssus est pópulus de tabernáculis suis, ut transíret Jordánem: et sacerdótes, qui portábant arcam fœ́deris, pergébant ante eum.
3	15	Ingressísque eis Jordánem, et pédibus eórum in parte aquæ tinctis (Jordánis autem ripas álvei sui témpore messis impléverat),
3	16	stetérunt aquæ descendéntes in loco uno, et ad instar montis intumescéntes apparébant procul ab urbe, quæ vocátur Adom usque ad locum Sarthan: quæ autem inferióres erant, in Mare solitúdinis (quod nunc vocátur mórtuum) descendérunt, úsquequo omníno defícerent.
3	17	Pópulus autem incedébat contra Jéricho: et sacerdótes qui portábant arcam fœ́deris Dómini, stabant super siccam humum in médio Jordánis accíncti, omnísque pópulus per aréntem álveum transíbat.
4	1	Quibus transgréssis, dixit Dóminus ad Jósue:
4	2	Elige duódecim viros síngulos per síngulas tribus:
4	3	et prǽcipe eis ut tollant de médio Jordánis álveo, ubi stetérunt pedes sacerdótum, duódecim duríssimos lápides, quos ponétis in loco castrórum, ubi fixéritis hac nocte tentória.
4	4	Vocavítque Jósue duódecim viros, quos elégerat de fíliis Israël, síngulos de síngulis tríbubus,
4	5	et ait ad eos: Ite ante arcam Dómini Dei vestri ad Jordánis médium, et portáte inde sínguli síngulos lápides in húmeris vestris, juxta númerum filiórum Israël,
4	6	ut sit signum inter vos: et quando interrogáverint vos fílii vestri cras, dicéntes: Quid sibi volunt isti lápides?
4	7	respondébitis eis: Defecérunt aquæ Jordánis ante arcam fœ́deris Dómini, cum transíret eum: idcírco pósiti sunt lápides isti in monuméntum filiórum Israël usque in ætérnum.
4	8	Fecérunt ergo fílii Israël sicut præcépit eis Jósue, portántes de médio Jordánis álveo duódecim lápides, ut Dóminus ei imperárat, juxta númerum filiórum Israël, usque ad locum, in quo castrametáti sunt, ibíque posuérunt eos.
4	9	Alios quoque duódecim lápides pósuit Jósue in médio Jordánis álveo, ubi stetérunt sacerdótes, qui portábant arcam fœ́deris: et sunt ibi usque in præséntem diem.
4	10	Sacerdótes autem, qui portábant arcam, stabant in Jordánis médio, donec ómnia compleréntur, quæ Jósue, ut loquerétur ad pópulum, præcéperat Dóminus, et díxerat ei Móyses. Festinavítque pópulus, et tránsiit.
4	11	Cumque transíssent omnes, transívit et arca Dómini, sacerdotésque pergébant ante pópulum.
4	12	Fílii quoque Ruben, et Gad, et dimídia tribus Manásse, armáti præcedébant fílios Israël, sicut eis præcéperat Móyses:
4	13	et quadragínta pugnatórum míllia per turmas, et cúneos, incedébant per plana atque campéstria urbis Jéricho.
4	14	In die illo magnificávit Dóminus Jósue coram omni Israël, ut timérent eum, sicut timúerant Móysen, dum advíveret.
4	15	Dixítque ad eum:
4	16	Prǽcipe sacerdótibus, qui portant arcam fœ́deris, ut ascéndant de Jordáne.
4	17	Qui præcépit eis, dicens: Ascéndite de Jordáne.
4	18	Cumque ascendíssent portántes arcam fœ́deris Dómini, et siccam humum calcáre cœpíssent, revérsæ sunt aquæ in álveum suum, et fluébant sicut ante consuéverant.
4	19	Pópulus autem ascéndit de Jordáne décimo die mensis primi, et castrametáti sunt in Gálgalis contra orientálem plagam urbis Jéricho.
4	20	Duódecim quoque lápides, quos de Jordánis álveo súmpserant, pósuit Jósue in Gálgalis,
4	21	et dixit ad fílios Israël: Quando interrogáverint fílii vestri cras patres suos, et díxerint eis: Quid sibi volunt lápides isti?
4	22	docébitis eos, atque dicétis: Per aréntem álveum transívit Israël Jordánem istum,
4	23	siccánte Dómino Deo vestro aquas ejus in conspéctu vestro, donec transirétis,
4	24	sicut fécerat prius in mari Rubro, quod siccávit donec transirémus:
4	25	ut discant omnes terrárum pópuli fortíssimam Dómini manum, ut et vos timeátis Dóminum Deum vestrum omni témpore.
5	1	Postquam ergo audiérunt omnes reges Amorrhæórum, qui habitábant trans Jordánem ad occidentálem plagam, et cuncti reges Chánaan, qui propínqua possidébant magni maris loca, quod siccásset Dóminus fluénta Jordánis coram fíliis Israël donec transírent, dissolútum est cor eórum, et non remánsit in eis spíritus, timéntium intróitum filiórum Israël.
5	2	Eo témpore ait Dóminus ad Jósue: Fac tibi cultros lapídeos, et circumcíde secúndo fílios Israël.
5	3	Fecit quod jússerat Dóminus, et circumcídit fílios Israël in colle præputiórum.
5	4	Hæc autem causa est secúndæ circumcisiónis: omnis pópulus, qui egréssus est de Ægýpto géneris masculíni, univérsi bellatóres viri, mórtui sunt in desérto per longíssimos viæ circúitus,
5	5	qui omnes circumcísi erant. Pópulus autem qui natus est in desérto,
5	6	per quadragínta annos itíneris latíssimæ solitúdinis incircumcísus fuit: donec consumeréntur qui non audíerant vocem Dómini, et quibus ante juráverat ut non osténderet eis terram lacte et melle manántem.
5	7	Horum fílii in locum successérunt patrum, et circumcísi sunt a Jósue: quia sicut nati fúerant, in præpútio erant, nec eos in via áliquis circumcíderat.
5	8	Postquam autem omnes circumcísi sunt, mansérunt in eódem castrórum loco, donec sanaréntur.
5	9	Dixítque Dóminus ad Jósue: Hódie ábstuli oppróbrium Ægýpti a vobis. Vocatúmque est nomen loci illíus Gálgala, usque in præséntem diem.
5	10	Manserúntque fílii Israël in Gálgalis, et fecérunt Phase quartadécima die mensis ad vésperum in campéstribus Jéricho:
5	11	et comedérunt de frúgibus terræ die áltero, ázymos panes, et poléntam ejúsdem anni.
5	12	Defecítque manna postquam comedérunt de frúgibus terræ, nec usi sunt ultra cibo illo fílii Israël, sed comedérunt de frúgibus præséntis anni terræ Chánaan.
5	13	Cum autem esset Jósue in agro urbis Jéricho, levávit óculos, et vidit virum stantem contra se, evaginátum tenéntem gládium: perrexítque ad eum, et ait: Noster es, an adversariórum?
5	14	Qui respóndit: Nequáquam: sed sum princeps exércitus Dómini, et nunc vénio.
5	15	Cécidit Jósue pronus in terram, et adórans ait: Quid Dóminus meus lóquitur ad servum suum?
5	16	Solve, inquit, calceaméntum tuum de pédibus tuis: locus enim, in quo stas, sanctus est. Fecítque Jósue ut sibi fúerat imperátum.
6	1	Jéricho autem clausa erat atque muníta, timóre filiórum Israël, et nullus égredi audébat aut íngredi.
6	2	Dixítque Dóminus ad Jósue: Ecce dedi in manu tua Jéricho, et regem ejus, omnésque fortes viros.
6	3	Circuíte urbem cuncti bellatóres semel per diem: sic faciétis sex diébus.
6	4	Séptimo autem die, sacerdótes tollant septem búccinas, quarum usus est in jubilǽo, et præcédant arcam fœ́deris: septiésque circuíbitis civitátem, et sacerdótes clangent búccinis.
6	5	Cumque insonúerit vox tubæ lóngior atque concísior, et in áuribus vestris increpúerit, conclamábit omnis pópulus vociferatióne máxima, et muri fúnditus córruent civitátis, ingredientúrque sínguli per locum contra quem stéterint.
6	6	Vocávit ergo Jósue fílius Nun sacerdótes, et dixit ad eos: Tóllite arcam fœ́deris: et septem álii sacerdótes tollant septem jubilæórum búccinas, et incédant ante arcam Dómini.
6	7	Ad pópulum quoque ait: Ite, et circuíte civitátem, armáti, præcedéntes arcam Dómini.
6	8	Cumque Jósue verba finísset, et septem sacerdótes septem búccinis clángerent ante arcam fœ́deris Dómini,
6	9	omnísque præcéderet armátus exércitus, réliquum vulgus arcam sequebátur, ac búccinis ómnia concrepábant.
6	10	Præcéperat autem Jósue pópulo, dicens: Non clamábitis, nec audiétur vox vestra, neque ullus sermo ex ore vestro egrediétur, donec véniat dies in quo dicam vobis: Clamáte, et vociferámini.
6	11	Circuívit ergo arca Dómini civitátem semel per diem, et revérsa in castra mansit ibi.
6	12	Igitur Jósue de nocte consurgénte, tulérunt sacerdótes arcam Dómini,
6	13	et septem ex eis septem búccinas, quarum in jubilǽo usus est: præcedebántque arcam Dómini ambulántes atque clangéntes: et armátus pópulus ibat ante eos, vulgus autem réliquum sequebátur arcam, et búccinis personábat.
6	14	Circuierúntque civitátem secúndo die semel, et revérsi sunt in castra. Sic fecérunt sex diébus.
6	15	Die autem séptimo, dilúculo consurgéntes, circuiérunt urbem, sicut dispósitum erat, sépties.
6	16	Cumque séptimo circúitu clángerent búccinis sacerdótes, dixit Jósue ad omnem Israël: Vociferámini: trádidit enim vobis Dóminus civitátem:
6	17	sitque cívitas hæc anáthema: et ómnia quæ in ea sunt, Dómino: sola Rahab méretrix vivat cum univérsis, qui cum ea in domo sunt: abscóndit enim núntios quos diréximus.
6	18	Vos autem cavéte ne de his, quæ præcépta sunt, quíppiam contingátis, et sitis prævaricatiónis rei, et ómnia castra Israël sub peccáto sint atque turbéntur.
6	19	Quidquid autem auri et argénti fúerit, et vasórum æneórum ac ferri, Dómino consecrétur, repósitum in thesáuris ejus.
6	20	Igitur omni pópulo vociferánte, et clangéntibus tubis, postquam in aures multitúdinis vox sonitúsque incrépuit, muri íllico corruérunt: et ascéndit unusquísque per locum, qui contra se erat: ceperúntque civitátem,
6	21	et interfecérunt ómnia quæ erant in ea, a viro usque ad mulíerem, ab infánte usque ad senem. Boves quoque et oves et ásinos in ore gládii percussérunt.
6	22	Duóbus autem viris, qui exploratóres missi fúerant, dixit Jósue: Ingredímini domum mulíeris meretrícis, et prodúcite eam, et ómnia quæ illíus sunt, sicut illi juraménto firmástis.
6	23	Ingressíque júvenes eduxérunt Rahab, et paréntes ejus, fratres quoque, et cunctam supelléctilem ac cognatiónem illíus, et extra castra Israël manére fecérunt.
6	24	Urbem autem, et ómnia, quæ erant in ea, succendérunt: absque auro et argénto, et vasis ǽneis, ac ferro, quæ in ærárium Dómini consecrárunt.
6	25	Rahab vero meretrícem, et domum patris ejus, et ómnia quæ habébat, fecit Jósue vívere, et habitavérunt in médio Israël, usque in præséntem diem: eo quod abscónderit núntios, quos míserat ut explorárent Jéricho. In témpore illo, imprecátus est Jósue, dicens:
6	26	Maledíctus vir coram Dómino, qui suscitáverit et ædificáverit civitátem Jéricho. In primogénito suo fundaménta illíus jáciat, et in novíssimo liberórum ponat portas ejus.
6	27	Fuit ergo Dóminus cum Jósue, et nomen ejus vulgátum est in omni terra.
7	1	Fílii autem Israël prævaricáti sunt mandátum, et usurpavérunt de anathémate. Nam Achan fílius Charmi fílii Zabdi fílii Zare de tribu Juda tulit áliquid de anathémate: iratúsque est Dóminus contra fílios Israël.
7	2	Cumque mítteret Jósue de Jéricho viros contra Hai, quæ est juxta Betháven, ad orientálem plagam óppidi Bethel, dixit eis: Ascéndite, et exploráte terram. Qui præcépta compléntes exploravérunt Hai.
7	3	Et revérsi dixérunt ei: Non ascéndat omnis pópulus, sed duo vel tria míllia virórum pergant, et déleant civitátem: quare omnis pópulus frustra vexábitur contra hostes paucíssimos?
7	4	Ascendérunt ergo tria míllia pugnatórum. Qui statim terga verténtes,
7	5	percússi sunt a viris urbis Hai, et corruérunt ex eis trigínta sex hómines: persecutíque sunt eos adversárii de porta usque ad Sabárim, et cecidérunt per prona fugiéntes: pertimuítque cor pópuli, et instar aquæ liquefáctum est.
7	6	Jósue vero scidit vestiménta sua, et pronus cécidit in terram coram arca Dómini usque ad vésperam, tam ipse quam omnes senes Israël: miserúntque púlverem super cápita sua,
7	7	et dixit Jósue: Heu Dómine Deus, quid voluísti tradúcere pópulum istum Jordánem flúvium, ut tráderes nos in manus Amorrhǽi, et pérderes? útinam ut cœ́pimus, mansissémus trans Jordánem.
7	8	Mi Dómine Deus, quid dicam, videns Israélem hóstibus suis terga verténtem?
7	9	Audient Chananǽi, et omnes habitatóres terræ, et páriter conglobáti circúmdabunt nos, atque delébunt nomen nostrum de terra: et quid fácies magno nómini tuo?
7	10	Dixítque Dóminus ad Jósue: Surge, cur jaces pronus in terra?
7	11	Peccávit Israël, et prævaricátus est pactum meum: tulerúntque de anathémate, et furáti sunt atque mentíti, et abscondérunt inter vasa sua.
7	12	Nec póterit Israël stare ante hostes suos, eósque fúgiet: quia pollútus est anathémate. Non ero ultra vobíscum, donec conterátis eum, qui hujus scéleris reus est.
7	13	Surge, sanctífica pópulum, et dic eis: Sanctificámini in crástinum: hæc enim dicit Dóminus Deus Israël: Anáthema in médio tui est Israël: non póteris stare coram hóstibus tuis, donec deleátur ex te qui hoc contaminátus est scélere.
7	14	Accedetísque mane sínguli per tribus vestras: et quamcúmque tribum sors invénerit, accédet per cognatiónes suas, et cognátio per domos, domúsque per viros.
7	15	Et quicúmque ille in hoc facínore fúerit deprehénsus, comburétur igni cum omni substántia sua: quóniam prævaricátus est pactum Dómini, et fecit nefas in Israël.
7	16	Surgens ítaque Jósue mane, applícuit Israël per tribus suas, et invénta est tribus Juda.
7	17	Quæ cum juxta famílias suas esset obláta, invénta est família Zare. Illam quoque per domos ófferens, réperit Zabdi:
7	18	cujus domum in síngulos dívidens viros, invénit Achan fílium Charmi, fílii Zabdi, fílii Zare de tribu Juda.
7	19	Et ait Jósue ad Achan: Fili mi, da glóriam Dómino Deo Israël, et confitére, atque índica mihi quid féceris, ne abscóndas.
7	20	Respondítque Achan Jósue, et dixit ei: Vere ego peccávi Dómino Deo Israël, et sic et sic feci.
7	21	Vidi enim inter spólia pállium coccíneum valde bonum, et ducéntos siclos argénti, regulámque áuream quinquagínta siclórum: et concupíscens ábstuli, et abscóndi in terra contra médium tabernáculi mei, argentúmque fossa humo opérui.
7	22	Misit ergo Jósue minístros: qui curréntes ad tabernáculum illíus, reperérunt cuncta abscóndita in eódem loco, et argéntum simul.
7	23	Auferentésque de tentório, tulérunt ea ad Jósue, et ad omnes fílios Israël, projecerúntque ante Dóminum.
7	24	Tollens ítaque Jósue Achan fílium Zare, argentúmque et pállium, et áuream régulam, fílios quoque et fílias ejus, boves et ásinos et oves, ipsúmque tabernáculum, et cunctam supelléctilem (et omnis Israël cum eo), duxérunt eos ad vallem Achor:
7	25	ubi dixit Jósue: Quia turbásti nos, extúrbet te Dóminus in die hac. Lapidavítque eum omnis Israël: et cuncta quæ illíus erant, igne consúmpta sunt.
7	26	Congregaverúntque super eum acérvum magnum lápidum, qui pérmanet usque in præséntem diem. Et avérsus est furor Dómini ab eis. Vocatúmque est nomen loci illíus, Vallis Achor, usque hódie.
8	1	Dixit autem Dóminus ad Jósue: Ne tímeas, neque formídes: tolle tecum omnem multitúdinem pugnatórum, et consúrgens ascénde in óppidum Hai. Ecce trádidi in manu tua regem ejus et pópulum, urbémque et terram.
8	2	Faciésque urbi Hai, et regi ejus, sicut fecísti Jéricho, et regi illíus: prædam vero, et ómnia animántia diripiétis vobis: pone insídias urbi post eam.
8	3	Surrexítque Jósue, et omnis exércitus bellatórum cum eo, ut ascénderent in Hai: et elécta trigínta míllia virórum fórtium misit nocte,
8	4	præcepítque eis, dicens: Pónite insídias post civitátem, nec lóngius recedátis: et éritis omnes paráti.
8	5	Ego autem, et réliqua multitúdo, quæ mecum est, accedémus ex advérso contra urbem. Cumque exíerint contra nos, sicut ante fécimus, fugiémus, et terga vertémus,
8	6	donec persequéntes ab urbe lóngius protrahántur: putábunt enim nos fúgere sicut prius.
8	7	Nobis ergo fugiéntibus, et illis persequéntibus, consurgétis de insídiis, et vastábitis civitátem: tradétque eam Dóminus Deus vester in manus vestras.
8	8	Cumque cepéritis, succéndite eam, et sic ómnia faciétis, ut jussi.
8	9	Dimisítque eos, et perrexérunt ad locum insidiárum, sederúntque inter Bethel et Hai, ad occidentálem plagam urbis Hai: Jósue autem nocte illa in médio mansit pópuli,
8	10	surgénsque dilúculo recénsuit sócios, et ascéndit cum senióribus in fronte exércitus, vallátus auxílio pugnatórum.
8	11	Cumque veníssent et ascendíssent ex advérso civitátis, stetérunt ad septentrionálem urbis plagam, inter quam et eos erat vallis média.
8	12	Quinque autem míllia viros elégerat, et posúerat in insídiis inter Bethel et Hai ex occidentáli parte ejúsdem civitátis:
8	13	omnis vero réliquus exércitus ad aquilónem áciem dirigébat, ita ut novíssimi illíus multitúdinis occidentálem plagam urbis attíngerent. Abiit ergo Jósue nocte illa, et stetit in vallis médio.
8	14	Quod cum vidísset rex Hai, festinávit mane, et egréssus est cum omni exércitu civitátis, direxítque áciem contra desértum, ignórans quod post tergum latérent insídiæ.
8	15	Jósue vero, et omnis Israël cessérunt loco, simulántes metum, et fugiéntes per solitúdinis viam.
8	16	At illi vociferántes páriter, et se mútuo cohortántes, persecúti sunt eos. Cumque recessíssent a civitáte,
8	17	et ne unus quidem in urbe Hai et Bethel remansísset qui non persequerétur Israël (sicut erúperant apérta óppida relinquéntes),
8	18	dixit Dóminus ad Jósue: Leva clýpeum, qui in manu tua est, contra urbem Hai, quóniam tibi tradam eam.
8	19	Cumque elevásset clýpeum ex advérso civitátis, insídiæ, quæ latébant, surrexérunt conféstim: et pergéntes ad civitátem, cepérunt, et succendérunt eam.
8	20	Viri autem civitátis, qui persequebántur Jósue, respiciéntes et vidéntes fumum urbis ad cælum usque conscéndere, non potuérunt ultra huc illúcque diffúgere: præsértim cum hi qui simuláverant fugam, et tendébant ad solitúdinem, contra persequéntes fortíssime restitíssent.
8	21	Vidénsque Jósue et omnis Israël quod capta esset cívitas, et fumus urbis ascénderet, revérsus percússit viros Hai.
8	22	Síquidem et illi qui céperant et succénderant civitátem, egréssi ex urbe contra suos, médios hóstium feríre cœpérunt. Cum ergo ex utráque parte adversárii cæderéntur, ita ut nullus de tanta multitúdine salvarétur,
8	23	regem quoque urbis Hai apprehendérunt vivéntem, et obtulérunt Jósue.
8	24	Igitur ómnibus interféctis, qui Israélem ad desérta tendéntem fúerant persecúti, et in eódem loco gládio corruéntibus, revérsi fílii Israël percussérunt civitátem.
8	25	Erant autem qui in eódem die concíderant a viro usque ad mulíerem, duódecim míllia hóminum, omnes urbis Hai.
8	26	Jósue vero non contráxit manum, quam in sublíme porréxerat, tenens clýpeum donec interficeréntur omnes habitatóres Hai.
8	27	Juménta autem et prædam civitátis divisérunt sibi fílii Israël, sicut præcéperat Dóminus Jósue.
8	28	Qui succéndit urbem, et fecit eam túmulum sempitérnum:
8	29	regem quoque ejus suspéndit in patíbulo usque ad vésperam et solis occásum. Præcepítque Jósue, et deposuérunt cadáver ejus de cruce: projecerúntque in ipso intróitu civitátis, congésto super eum magno acérvo lápidum, qui pérmanet usque in præséntem diem.
8	30	Tunc ædificávit Jósue altáre Dómino Deo Israël in monte Hebal:
8	31	sicut præcéperat Móyses fámulus Dómini fíliis Israël, et scriptum est in volúmine legis Móysi: Altáre vero de lapídibus impolítis, quos ferrum non tétigit: et óbtulit super eo holocáusta Dómino, immolavítque pacíficas víctimas.
8	32	Et scripsit super lápides Deuteronómium legis Móysi, quod ille digésserat coram fíliis Israël.
8	33	Omnis autem pópulus, et majóres natu, ducésque ac júdices, stabant ex utráque parte arcæ, in conspéctu sacerdótum qui portábant arcam fœ́deris Dómini, ut ádvena ita et indígena. Média pars eórum juxta montem Garízim, et média juxta montem Hebal, sicut præcéperat Móyses fámulus Dómini. Et primum quidem benedíxit pópulo Israël.
8	34	Post hæc legit ómnia verba benedictiónis et maledictiónis, et cuncta quæ scripta erant in legis volúmine.
8	35	Nihil ex his, quæ Móyses jússerat, relíquit intáctum, sed univérsa replicávit coram omni multitúdine Israël, muliéribus ac párvulis et ádvenis, qui inter eos morabántur.
9	1	Quibus audítis, cuncti reges trans Jordánem, qui versabántur in montánis et campéstribus, in marítimis ac líttore magni maris, hi quoque qui habitábant juxta Líbanum, Hethǽus et Amorrhǽus, Chananǽus, Pherezǽus, et Hevǽus, et Jebusǽus,
9	2	congregáti sunt páriter, ut pugnárent contra Jósue et Israël uno ánimo, eadémque senténtia.
9	3	At hi, qui habitábant in Gábaon, audiéntes cuncta quæ fécerat Jósue, Jéricho et Hai:
9	4	et cállide cogitántes, tulérunt sibi cibária, saccos véteres ásinis imponéntes, et utres vinários scissos atque consútos,
9	5	calceamentáque perantíqua quæ ad indícium vetustátis pittáciis consúta erant, indúti vetéribus vestiméntis: panes quoque, quos portábant ob viáticum, duri erant, et in frusta comminúti:
9	6	perrexerúntque ad Jósue, qui tunc morabátur in castris Gálgalæ, et dixérunt ei, atque simul omni Israéli: De terra longínqua vénimus, pacem vobíscum fácere cupiéntes. Responderúntque viri Israël ad eos, atque dixérunt:
9	7	Ne forte in terra, quæ nobis sorte debétur, habitétis, et non possímus fœdus iníre vobíscum.
9	8	At illi ad Jósue: Servi, ínquiunt, tui sumus. Quibus Jósue ait: Quinam estis vos? et unde venístis?
9	9	Respondérunt: De terra longínqua valde venérunt servi tui in nómine Dómini Dei tui. Audívimus enim famam poténtiæ ejus, cuncta quæ fecit in Ægýpto,
9	10	et duóbus régibus Amorrhæórum qui fuérunt trans Jordánem, Sehon regi Hésebon, et Og regi Basan, qui erat in Astaroth:
9	11	dixerúntque nobis senióres, et omnes habitatóres terræ nostræ: Tóllite in mánibus cibária ob longíssimam viam, et occúrrite eis, et dícite: Servi vestri sumus, fœdus iníte nobíscum.
9	12	En, panes quando egréssi sumus de dómibus nostris, ut venirémus ad vos, cálidos súmpsimus: nunc sicci facti sunt, et vetustáte nímia comminúti.
9	13	Utres vini novos implévimus: nunc rupti sunt et solúti: vestes et calceaménta quibus indúimur, et quæ habémus in pédibus, ob longitúdinem longióris viæ trita sunt, et pene consúmpta.
9	14	Suscepérunt ígitur de cibáriis eórum, et os Dómini non interrogavérunt.
9	15	Fecítque Jósue cum eis pacem, et ínito fœ́dere pollícitus est quod non occideréntur: príncipes quoque multitúdinis juravérunt eis.
9	16	Post dies autem tres íniti fœ́deris, audiérunt quod in vicíno habitárent, et inter eos futúri essent.
9	17	Moverúntque castra fílii Israël, et venérunt in civitátes eórum die tértio, quarum hæc vocábula sunt: Gábaon, et Caphíra, et Beroth, et Cariathíarim.
9	18	Et non percussérunt eos, eo quod jurássent eis príncipes multitúdinis in nómine Dómini Dei Israël. Murmurávit ítaque omne vulgus contra príncipes.
9	19	Qui respondérunt eis: Jurávimus illis in nómine Dómini Dei Israël, et idcírco non póssumus eos contíngere.
9	20	Sed hoc faciémus eis: reservéntur quidem ut vivant, ne contra nos ira Dómini concitétur, si pejeravérimus:
9	21	sed sic vivant, ut in usus univérsæ multitúdinis ligna cædant, aquásque compórtent. Quibus hæc loquéntibus,
9	22	vocávit Gabaonítas Jósue, et dixit eis: Cur nos decípere fraude voluístis, ut dicerétis: Procul valde habitámus a vobis, cum in médio nostri sitis?
9	23	Itaque sub maledictióne éritis, et non defíciet de stirpe vestra ligna cædens, aquásque compórtans in domum Dei mei.
9	24	Qui respondérunt: Nuntiátum est nobis servis tuis, quod promisísset Dóminus Deus tuus Móysi servo suo ut tráderet vobis omnem terram, et dispérderet cunctos habitatóres ejus. Timúimus ígitur valde, et provídimus animábus nostris, vestro terróre compúlsi, et hoc consílium inívimus.
9	25	Nunc autem in manu tua sumus: quod tibi bonum et rectum vidétur, fac nobis.
9	26	Fecit ergo Jósue ut díxerat, et liberávit eos de manu filiórum Israël, ut non occideréntur.
9	27	Decrevítque in illo die eos esse in ministério cuncti pópuli, et altáris Dómini, cædéntes ligna, et aquas comportántes, usque in præsens tempus, in loco, quem Dóminus elegísset.
10	1	Quæ cum audísset Adonísedec rex Jerúsalem, quod scílicet cepísset Jósue Hai, et subvertísset eam (sicut enim fécerat Jéricho et regi ejus, sic fecit Hai et regi illíus), et quod transfugíssent Gabaonítæ ad Israël, et essent fœderáti eórum,
10	2	tímuit valde. Urbs enim magna erat Gábaon, et una civitátum regálium, et major óppido Hai, omnésque bellatóres ejus fortíssimi.
10	3	Misit ergo Adonísedec rex Jerúsalem ad Oham regem Hebron, et ad Pharam regem Jérimoth, ad Jáphia quoque regem Lachis, et ad Dabir regem Eglon, dicens:
10	4	Ad me ascéndite, et ferte præsídium, ut expugnémus Gábaon, quare transfúgerit ad Jósue, et ad fílios Israël.
10	5	Congregáti ígitur ascendérunt quinque reges Amorrhæórum: rex Jerúsalem, rex Hebron, rex Jérimoth, rex Lachis, rex Eglon, simul cum exercítibus suis: et castrametáti sunt circa Gábaon, oppugnántes eam.
10	6	Habitatóres autem Gábaon urbis obséssæ misérunt ad Jósue, qui tunc morabátur in castris apud Gálgalam, et dixérunt ei: Ne rétrahas manus tuas ab auxílio servórum tuórum: ascénde cito, et líbera nos, ferque præsídium: convenérunt enim advérsum nos omnes reges Amorrhæórum, qui hábitant in montánis.
10	7	Ascendítque Jósue de Gálgalis, et omnis exércitus bellatórum cum eo, viri fortíssimi.
10	8	Dixítque Dóminus ad Jósue: Ne tímeas eos: in manus enim tuas trádidi illos: nullus ex eis tibi resístere póterit.
10	9	Irruit ítaque Jósue super eos repénte, tota nocte ascéndens de Gálgalis.
10	10	Et conturbávit eos Dóminus a fácie Israël: contrivítque plaga magna in Gábaon, ac persecútus est eos per viam ascénsus Béthoron, et percússit usque Azéca et Macéda.
10	11	Cumque fúgerent fílios Israël, et essent in descénsu Béthoron, Dóminus misit super eos lápides magnos de cælo usque ad Azéca: et mórtui sunt multo plures lapídibus grándinis, quam quos gládio percússerant fílii Israël.
10	12	Tunc locútus est Jósue Dómino in die, qua trádidit Amorrhǽum in conspéctu filiórum Israël, dixítque coram eis: Sol contra Gábaon ne moveáris, et luna contra vallem Aialon.
10	13	Steterúntque sol et luna, donec ulciscerétur se gens de inimícis suis. Nonne scriptum est hoc in libro justórum? Stetit ítaque sol in médio cæli, et non festinávit occúmbere spátio uníus diéi.
10	14	Non fuit ántea nec póstea tam longa dies, obediénte Dómino voci hóminis, et pugnánte pro Israël.
10	15	Reversúsque est Jósue cum omni Israël in castra Gálgalæ.
10	16	Fúgerant enim quinque reges et se abscónderant in spelúnca urbis Macéda.
10	17	Nuntiatúmque est Jósue quod invénti essent quinque reges laténtes in spelúnca urbis Macéda.
10	18	Qui præcépit sóciis, et ait: Vólvite saxa ingéntia ad os spelúncæ, et pónite viros indústrios, qui clausos custódiant:
10	19	vos autem nolíte stare, sed persequímini hostes, et extrémos quosque fugiéntium cǽdite: nec dimittátis eos úrbium suárum intráre præsídia, quos trádidit Dóminus Deus in manus vestras.
10	20	Cæsis ergo adversáriis plaga magna, et usque ad interneciónem pene consúmptis, hi, qui Israël effúgere potuérunt, ingréssi sunt civitátes munítas.
10	21	Reversúsque est omnis exércitus ad Jósue in Macéda, ubi tunc erant castra, sani et íntegro número: nullúsque contra fílios Israël mutíre ausus est.
10	22	Præcepítque Jósue, dicens: Aperíte os spelúncæ, et prodúcite ad me quinque reges, qui in ea látitant.
10	23	Fecerúntque minístri ut sibi fúerat imperátum: et eduxérunt ad eum quinque reges de spelúnca, regem Jerúsalem, regem Hebron, regem Jérimoth, regem Lachis, regem Eglon.
10	24	Cumque edúcti essent ad eum, vocávit omnes viros Israël, et ait ad príncipes exércitus qui secum erant: Ite, et pónite pedes super colla regum istórum. Qui cum perrexíssent, et subjectórum colla pédibus calcárent,
10	25	rursum ait ad eos: Nolíte timére, nec paveátis: confortámini, et estóte robústi: sic enim fáciet Dóminus cunctis hóstibus vestris, advérsum quos dimicátis.
10	26	Percussítque Jósue, et interfécit eos, atque suspéndit super quinque stípites: fuerúntque suspénsi usque ad vésperum.
10	27	Cumque occúmberet sol, præcépit sóciis ut depónerent eos de patíbulis. Qui depósitos projecérunt in spelúncam, in qua latúerant, et posuérunt super os ejus saxa ingéntia, quæ pérmanent usque in præsens.
10	28	Eódem quoque die, Macédam cepit Jósue, et percússit eam in ore gládii, regémque illíus interfécit, et omnes habitatóres ejus: non dimísit in ea saltem parvas relíquias. Fecítque regi Macéda sicut fécerat regi Jéricho.
10	29	Transívit autem cum omni Israël de Macéda in Lebna, et pugnábat contra eam:
10	30	quam trádidit Dóminus cum rege suo in manus Israël: percusserúntque urbem in ore gládii, et omnes habitatóres ejus: non dimisérunt in ea ullas relíquias. Fecerúntque regi Lebna sicut fécerant regi Jéricho.
10	31	De Lebna transívit in Lachis cum omni Israël: et exércitu per gyrum dispósito, oppugnábat eam.
10	32	Tradidítque Dóminus Lachis in manus Israël, et cepit eam die áltero, atque percússit in ore gládii, omnémque ánimam, quæ fúerat in ea, sicut fécerat Lebna.
10	33	Eo témpore ascéndit Horam rex Gazer, ut auxiliarétur Lachis: quem percússit Jósue cum omni pópulo ejus usque ad interneciónem.
10	34	Transivítque de Lachis in Eglon, et circúmdedit,
10	35	atque expugnávit eam eádem die: percussítque in ore gládii omnes ánimas, quæ erant in ea, juxta ómnia quæ fécerat Lachis.
10	36	Ascéndit quoque cum omni Israël de Eglon in Hebron, et pugnávit contra eam:
10	37	cepit eam, et percússit in ore gládii, regem quoque ejus, et ómnia óppida regiónis illíus, universásque ánimas, quæ in ea fúerant commorátæ: non relíquit in ea ullas relíquias: sicut fécerat Eglon, sic fecit et Hebron, cuncta quæ in ea réperit consúmens gládio.
10	38	Inde revérsus in Dabir,
10	39	cepit eam atque vastávit: regem quoque ejus atque ómnia per circúitum óppida percússit in ore gládii: non dimísit in ea ullas relíquias: sicut fécerat Hebron et Lebna et régibus eárum, sic fecit Dabir et regi illíus.
10	40	Percússit ítaque Jósue omnem terram montánam et meridiánam atque campéstrem, et Asedoth cum régibus suis: non dimísit in ea ullas relíquias, sed omne quod spiráre póterat interfécit, sicut præcéperat ei Dóminus Deus Israël,
10	41	a Cadesbárne usque Gazam. Omnem terram Gosen usque Gábaon,
10	42	universósque reges, et regiónes eórum uno ímpetu cepit atque vastávit: Dóminus enim Deus Israël pugnávit pro eo.
10	43	Reversúsque est cum omni Israël ad locum castrórum in Gálgala.
11	1	Quæ cum audísset Jabin rex Asor, misit ad Jobab regem Madon, et ad regem Sémeron, atque ad regem Achsaph:
11	2	ad reges quoque aquilónis, qui habitábant in montánis et in planítie contra merídiem Céneroth, in campéstribus quoque et in regiónibus Dor juxta mare:
11	3	Chananǽum quoque ab oriénte et occidénte, et Amorrhǽum atque Hethǽum ac Pherezǽum et Jebusǽum in montánis: Hevǽum quoque qui habitábat ad radíces Hermon in terra Maspha.
11	4	Egressíque sunt omnes cum turmis suis, pópulus multus nimis sicut aréna, quæ est in líttore maris, equi quoque et currus imménsæ multitúdinis.
11	5	Convenerúntque omnes reges isti in unum ad Aquas Merom, ut pugnárent contra Israël.
11	6	Dixítque Dóminus ad Jósue: Ne tímeas eos: cras enim hac eádem hora ego tradam omnes istos vulnerándos in conspéctu Israël: equos eórum subnervábis, et currus igne combúres.
11	7	Venítque Jósue, et omnis exércitus cum eo, advérsus illos ad Aquas Merom súbito, et irruérunt super eos,
11	8	tradidítque illos Dóminus in manus Israël. Qui percussérunt eos, et persecúti sunt usque ad Sidónem magnam, et aquas Masérephoth, campúmque Masphe, qui est ad orientálem illíus partem. Ita percússit omnes, ut nullas dimítteret ex eis relíquias:
11	9	fecítque sicut præcéperat ei Dóminus: equos eórum subnervávit, currúsque combússit igni.
11	10	Reversúsque statim cepit Asor: et regem ejus percússit gládio. Asor enim antíquitus inter ómnia regna hæc principátum tenébat.
11	11	Percussítque omnes ánimas, quæ ibídem morabántur: non dimísit in ea ullas relíquias, sed usque ad interneciónem univérsa vastávit, ipsámque urbem perémit incéndio.
11	12	Et omnes per circúitum civitátes, regésque eárum, cepit, percússit atque delévit, sicut præcéperat ei Móyses fámulus Dómini.
11	13	Absque úrbibus, quæ erant in cóllibus et in túmulis sitæ, céteras succéndit Israël: unam tantum Asor munitíssimam flamma consúmpsit.
11	14	Omnémque prædam istárum úrbium ac juménta divisérunt sibi fílii Israël, cunctis homínibus interféctis.
11	15	Sicut præcéperat Dóminus Móysi servo suo, ita præcépit Móyses Jósue, et ille univérsa complévit: non prætériit de univérsis mandátis, nec unum quidem verbum quod jússerat Dóminus Móysi.
11	16	Cepit ítaque Jósue omnem terram montánam, et meridiánam, terrámque Gosen, et planítiem, et occidentálem plagam, montémque Israël, et campéstria ejus:
11	17	et partem montis, quæ ascéndit Seir usque Baálgad, per planítiem Líbani subter montem Hermon: omnes reges eórum cepit, percússit, et occídit.
11	18	Multo témpore pugnávit Jósue contra reges istos.
11	19	Non fuit cívitas quæ se tráderet fíliis Israël, præter Hevǽum, qui habitábat in Gábaon: omnes enim bellándo cepit.
11	20	Dómini enim senténtia fúerat, ut induraréntur corda eórum, et pugnárent contra Israël, et cáderent, et non mereréntur ullam cleméntiam, ac perírent, sicut præcéperat Dóminus Móysi.
11	21	In illo témpore venit Jósue, et interfécit Enacim de montánis, Hebron, et Dabir, et Anab, et de omni monte Juda et Israël, urbésque eórum delévit.
11	22	Non relíquit ullum de stirpe Enacim, in terra filiórum Israël: absque civitátibus Gaza, et Geth, et Azóto, in quibus solis relícti sunt.
11	23	Cepit ergo Jósue omnem terram, sicut locútus est Dóminus ad Móysen, et trádidit eam in possessiónem fíliis Israël secúndum partes et tribus suas: quievítque terra a prœ́liis.
12	1	Hi sunt reges, quos percussérunt fílii Israël, et possedérunt terram eórum trans Jordánem ad solis ortum, a torrénte Arnon usque ad montem Hermon, et omnem orientálem plagam, quæ réspicit solitúdinem.
12	2	Sehon rex Amorrhæórum, qui habitávit in Hésebon, dominátus est ab Aroër, quæ sita est super ripam torréntis Arnon, et médiæ partis in valle, dimidiǽque Gálaad, usque ad torréntem Jaboc, qui est términus filiórum Ammon.
12	3	Et a solitúdine usque ad mare Céneroth contra oriéntem, et usque ad mare desérti, quod est mare salsíssimum, ad orientálem plagam per viam quæ ducit Béthsimoth: et ab austráli parte, quæ súbiacet Asedoth, Phasga.
12	4	Términus Og regis Basan, de relíquiis Ráphaim, qui habitávit in Astaroth, et in Edrai, et dominátus est in monte Hermon, et in Sálecha, atque in univérsa Basan, usque ad términos
12	5	Géssuri, et Macháti, et dimídiæ partis Gálaad: términos Sehon regis Hésebon.
12	6	Móyses fámulus Dómini, et fílii Israël percussérunt eos, tradidítque terram eórum Móyses in possessiónem Rubenítis, et Gadítis, et dimídiæ tríbui Manásse.
12	7	Hi sunt reges terræ, quos percússit Jósue et fílii Israël trans Jordánem ad occidentálem plagam, a Baálgad in campo Líbani, usque ad montem, cujus pars ascéndit in Seir: tradidítque eam Jósue in possessiónem tríbubus Israël, síngulis partes suas,
12	8	tam in montánis quam in planis atque campéstribus. In Asedoth, et in solitúdine, ac in merídie, Hethǽus fuit et Amorrhǽus, Chananǽus, et Pherezǽus, Hevǽus et Jebusǽus.
12	9	Rex Jéricho unus: rex Hai, quæ est ex látere Bethel, unus:
12	10	rex Jerúsalem unus, rex Hebron unus,
12	11	rex Jérimoth unus, rex Lachis unus,
12	12	rex Eglon unus, rex Gazer unus,
12	13	rex Dabir unus, rex Gader unus,
12	14	rex Herma unus, rex Hered unus,
12	15	rex Lebna unus, rex Odúllam unus,
12	16	rex Macéda unus, rex Bethel unus,
12	17	rex Táphua unus, rex Opher unus,
12	18	rex Aphec unus, rex Saron unus,
12	19	rex Madon unus, rex Asor unus,
12	20	rex Sémeron unus, rex Achsaph unus,
12	21	rex Thenac unus, rex Magéddo unus,
12	22	rex Cades unus, rex Jáchanan Carméli unus,
12	23	rex Dor, et provínciæ Dor unus, rex géntium Galgal unus,
12	24	rex Thersa unus: omnes reges trigínta unus.
13	1	Jósue senex provectǽque ætátis erat, et dixit Dóminus ad eum: Senuísti, et longǽvus es, terráque latíssima derelícta est, quæ necdum sorte divísa est:
13	2	omnis vidélicet Galilǽa, Philísthiim, et univérsa Géssuri.
13	3	A flúvio túrbido, qui írrigat Ægýptum, usque ad términos Accaron contra aquilónem: terra Chánaan, quæ in quinque régulos Philísthiim divíditur, Gazǽos, et Azótios, Ascalonítas, Gethǽos, et Accaronítas.
13	4	Ad merídiem vero sunt Hevǽi, omnis terra Chánaan, et Maára Sidoniórum, usque Aphéca et términos Amorrhǽi,
13	5	ejúsque confínia. Líbani quoque régio contra oriéntem, a Baálgad sub monte Hermon, donec ingrediáris Emath:
13	6	ómnium qui hábitant in monte a Líbano usque ad aquas Masérephoth, universíque Sidónii. Ego sum qui delébo eos a fácie filiórum Israël. Véniat ergo in partem hereditátis Israël, sicut præcépi tibi.
13	7	Et nunc dívide terram in possessiónem novem tríbubus, et dimídiæ tríbui Manásse,
13	8	cum qua Ruben et Gad possedérunt terram, quam trádidit eis Móyses fámulus Dómini trans fluénta Jordánis, ad orientálem plagam.
13	9	Ab Aroër, quæ sita est in ripa torréntis Arnon, et in vallis médio, universáque campéstria Médaba, usque Dibon,
13	10	et cunctas civitátes Sehon regis Amorrhǽi, qui regnávit in Hésebon, usque ad términos filiórum Ammon:
13	11	et Gálaad, ac términum Géssuri et Macháti, et omnem montem Hermon, et univérsam Basan, usque ad Salécha,
13	12	omne regnum Og in Basan, qui regnávit in Astaroth et Edrai, ipse fuit de relíquiis Ráphaim: percussítque eos Móyses, atque delévit.
13	13	Noluerúntque dispérdere fílii Israël Géssuri et Macháti: et habitavérunt in médio Israël usque in præséntem diem.
13	14	Tríbui autem Levi non dedit possessiónem: sed sacrifícia et víctimæ Dómini Dei Israël, ipsa est ejus heréditas, sicut locútus est illi.
13	15	Dedit ergo Móyses possessiónem tríbui filiórum Ruben juxta cognatiónes suas.
13	16	Fuítque términus eórum ab Aroër, quæ sita est in ripa torréntis Arnon, et in valle ejúsdem torréntis média: univérsam planítiem, quæ ducit Médaba,
13	17	et Hésebon, cunctósque vículos eárum, qui sunt in campéstribus: Dibon quoque et Bamóthbaal, et óppidum Baálmaon,
13	18	et Jassa, et Cédimoth, et Méphaath,
13	19	et Cariáthaim, et Sábama, et Saráthasar in monte convállis.
13	20	Béthphogor et Asedoth, Phasga et Bethiésimoth,
13	21	et omnes urbes campéstres, universáque regna Sehon regis Amorrhǽi, qui regnávit in Hésebon, quem percússit Móyses cum princípibus Mádian: Hevǽum, et Recem, et Sur, et Hur, et Rebe duces Sehon habitatóres terræ.
13	22	Et Bálaam fílium Beor aríolum occidérunt fílii Israël gládio cum céteris interféctis.
13	23	Factúsque est términus filiórum Ruben Jordánis flúvius. Hæc est posséssio Rubenitárum per cognatiónes suas úrbium et viculórum.
13	24	Dedítque Móyses tríbui Gad et fíliis ejus per cognatiónes suas possessiónem, cujus hæc divísio est.
13	25	Términus Jaser, et omnes civitátes Gálaad, et dimídiam partem terræ filiórum Ammon, usque ad Aroër, quæ est contra Rabba,
13	26	et ab Hésebon usque Ramoth, Masphe et Bétonim: et a Mánaim usque ad términos Dabir.
13	27	In valle quoque Bétharan, et Bethnémra, et Socoth, et Saphon réliquam partem regni Sehon regis Hésebon: hujus quoque finis, Jordánis est, usque ad extrémam partem maris Cénereth trans Jordánem ad orientálem plagam.
13	28	Hæc est posséssio filiórum Gad per famílias suas, civitátes et villæ eárum.
13	29	Dedit et dimídiæ tríbui Manásse, filiísque ejus juxta cognatiónes suas possessiónem,
13	30	cujus hoc princípium est: a Mánaim univérsam Basan, et cuncta regna Og regis Basan, omnésque vicos Jair, qui sunt in Basan, sexagínta óppida:
13	31	et dimídiam partem Gálaad, et Astaroth, et Edrai, urbes regni Og in Basan: fíliis Machir, fílii Manásse, dimídiæ parti filiórum Machir juxta cognatiónes suas.
13	32	Hanc possessiónem divísit Móyses in campéstribus Moab trans Jordánem contra Jéricho ad orientálem plagam.
13	33	Tríbui autem Levi non dedit possessiónem: quóniam Dóminus Deus Israël ipse est posséssio ejus, ut locútus est illi.
14	1	Hoc est quod possedérunt fílii Israël in terra Chánaan, quam dedérunt eis Eleázar sacérdos, et Jósue fílius Nun, et príncipes familiárum per tribus Israël:
14	2	sorte ómnia dividéntes, sicut præcéperat Dóminus in manu Móysi, novem tríbubus, et dimídiæ tríbui.
14	3	Duábus enim tríbubus, et dimídiæ, déderat Móyses trans Jordánem possessiónem: absque Levítis, qui nihil terræ accepérunt inter fratres suos:
14	4	sed in eórum successérunt locum fílii Joseph in duas divísi tribus, Manásse et Ephraim: nec accepérunt Levítæ áliam in terra partem, nisi urbes ad habitándum, et suburbána eárum ad alénda juménta et pécora sua.
14	5	Sicut præcéperat Dóminus Móysi, ita fecérunt fílii Israël, et divisérunt terram.
14	6	Accessérunt ítaque fílii Juda ad Jósue in Gálgala, locutúsque est ad eum Caleb fílius Jéphone Cenezǽus: Nosti quid locútus sit Dóminus ad Móysen hóminem Dei de me et te in Cadesbárne.
14	7	Quadragínta annórum eram quando misit me Móyses fámulus Dómini de Cadesbárne, ut considerárem terram, nuntiavíque ei quod mihi verum videbátur.
14	8	Fratres autem mei, qui ascénderant mecum, dissolvérunt cor pópuli: et nihilóminus ego secútus sum Dóminum Deum meum.
14	9	Juravítque Móyses in die illo, dicens: Terra, quam calcávit pes tuus, erit posséssio tua, et filiórum tuórum in ætérnum: quia secútus es Dóminum Deum meum.
14	10	Concéssit ergo Dóminus vitam mihi, sicut pollícitus est, usque in præséntem diem. Quadragínta et quinque anni sunt, ex quo locútus est Dóminus verbum istud ad Móysen, quando ambulábat Israël per solitúdinem: hódie octogínta quinque annórum sum,
14	11	sic valens ut eo valébam témpore quando ad explorándum missus sum: illíus in me témporis fortitúdo usque hódie persevérat, tam ad bellándum quam ad gradiéndum.
14	12	Da ergo mihi montem istum, quem pollícitus est Dóminus, te quoque audiénte, in quo Enacim sunt, et urbes magnæ atque munítæ: si forte sit Dóminus mecum, et potúero delére eos, sicut promísit mihi.
14	13	Benedixítque ei Jósue, et trádidit ei Hebron in possessiónem.
14	14	Atque ex eo fuit Hebron Caleb fílio Jéphone Cenezǽo usque in præséntem diem, quia secútus est Dóminum Deum Israël.
14	15	Nomen Hebron ante vocabátur Cáriath Arbe: Adam máximus ibi inter Enacim situs est: et terra cessávit a prœ́liis.
15	1	Igitur sors filiórum Judæ per cognatiónes suas ista fuit: a término Edom, desértum Sin, contra merídiem, et usque ad extrémam partem austrális plagæ.
15	2	Inítium ejus a summitáte maris salsíssimi, et a lingua ejus, quæ réspicit merídiem.
15	3	Egreditúrque contra Ascénsum Scorpiónis, et pertránsit in Sina: ascendítque in Cadesbárne, et pérvenit in Esron, ascéndens ad Addar, et circúiens Cárcaa,
15	4	atque inde pertránsiens in Asemóna, et pervéniens ad torréntem Ægýpti: erúntque términi ejus mare magnum: hic erit finis meridiánæ plagæ.
15	5	Ab oriénte vero erit inítium, mare salsíssimum usque ad extréma Jordánis: et ea quæ respíciunt ad aquilónem, a lingua maris usque ad eúmdem Jordánis flúvium.
15	6	Ascendítque términus in Beth Hagla, et transit ab aquilóne in Beth Araba, ascéndens ad lápidem Boën fílii Ruben:
15	7	et tendens usque ad términos Débera de valle Achor, contra aquilónem respíciens Gálgala, quæ est ex advérso Ascensiónis Adómmim, ab austráli parte torréntis: transítque aquas, quæ vocántur Fons solis: et erunt éxitus ejus ad Fontem Rogel.
15	8	Ascendítque per convállem fílii Ennom ex látere Jebusǽi ad merídiem, hæc est Jerúsalem: et inde se érigens ad vérticem montis, qui est contra Geénnom ad occidéntem in summitáte Vallis Ráphaim contra aquilónem:
15	9	pertransítque a vértice montis usque ad fontem aquæ Néphtoa: et pérvenit usque ad vicos montis Ephron: inclinatúrque in Báala, quæ est Cariathíarim, id est, Urbs silvárum.
15	10	Et círcuit de Báala contra occidéntem, usque ad montem Seir: transítque juxta latus montis Jarim ad aquilónem in Cheslon: et descéndit in Béthsames, transítque in Thamna.
15	11	Et pérvenit contra aquilónem partis Accaron ex látere: inclinatúrque Sechróna, et transit montem Báala: pervenítque in Jébneel, et magni maris contra occidéntem fine conclúditur.
15	12	Hi sunt términi filiórum Juda per circúitum in cognatiónibus suis.
15	13	Caleb vero fílio Jéphone dedit partem in médio filiórum Juda, sicut præcéperat ei Dóminus: Cáriath Arbe patris Enac, ipsa est Hebron.
15	14	Delevítque ex ea Caleb tres fílios Enac, Sésai et Ahiman et Thólmai de stirpe Enac.
15	15	Atque inde conscéndens venit ad habitatóres Dabir, quæ prius vocabátur Cáriath Sepher, id est, Cívitas litterárum.
15	16	Dixítque Caleb: Qui percússerit Cáriath Sepher, et céperit eam, dabo ei Axam fíliam meam uxórem.
15	17	Cepítque eam Othóniel fílius Cenez frater Caleb júnior: dedítque ei Axam fíliam suam uxórem.
15	18	Quæ, cum pérgerent simul, suása est a viro suo ut péteret a patre suo agrum, suspiravítque ut sedébat in ásino. Cui Caleb: Quid habes? inquit.
15	19	At illa respóndit: Da mihi benedictiónem: terram austrálem et aréntem dedísti mihi: junge et irríguam. Dedit ítaque ei Caleb irríguum supérius et inférius.
15	20	Hæc est posséssio tribus filiórum Juda per cognatiónes suas.
15	21	Erántque civitátes ab extrémis pártibus filiórum Juda juxta términos Edom a merídie: Cábseel, et Eder, et Jagur,
15	22	et Cina, et Dimóna, et Adada,
15	23	et Cades, et Asor, et Jethnam,
15	24	Ziph, et Telem, et Baloth,
15	25	Asor nova, et Cárioth, Hesron, hæc est Asor,
15	26	Amam, Sama, et Mólada,
15	27	et Asergádda, et Hássemon, et Béthphelet,
15	28	et Hasérsual, et Bersabée, et Baziothía,
15	29	et Báala, et Iim, et Esem,
15	30	et Elthólad, et Cesil, et Harma,
15	31	et Síceleg, et Medeména, et Sensénna,
15	32	Lébaoth, et Selim, et Aen, et Remon: omnes civitátes vigínti novem, et villæ eárum.
15	33	In campéstribus vero: Estaol, et Sárea, et Asena,
15	34	et Zánoë, et Engánnim, et Táphua, et Enaim,
15	35	et Jérimoth, et Adúllam, Socho, et Azéca,
15	36	et Sáraim, et Adíthaim, et Gedéra, et Gederóthaim: urbes quatuórdecim, et villæ eárum.
15	37	Sanan, et Hadássa, et Magdálgad,
15	38	Délean, et Másepha, et Jecthel,
15	39	Lachis, et Bascath, et Eglon,
15	40	Chebbon, et Léheman, et Cethlis,
15	41	et Gíderoth, et Béthdagon, et Náama, et Macéda: civitátes sédecim, et villæ eárum.
15	42	Lábana, et Ether, et Asan,
15	43	Jephtha, et Esna, et Nesib,
15	44	et Ceíla, et Achzib, et Marésa: civitátes novem, et villæ eárum.
15	45	Accaron cum vicis et víllulis suis.
15	46	Ab Accaron usque ad mare: ómnia quæ vergunt ad Azótum et vículos ejus.
15	47	Azótus cum vicis et víllulis suis. Gaza cum vicis et víllulis suis, usque ad torréntem Ægýpti, et mare magnum términus ejus.
15	48	Et in monte: Samir, et Jether, et Socoth,
15	49	et Danna, et Cariathsénna, hæc est Dabir:
15	50	Anab, et Istemo, et Anim,
15	51	Gosen, et Olon, et Gilo: civitátes úndecim et villæ eárum.
15	52	Arab, et Ruma, et Esaan,
15	53	et Janum, et Beththaphúa, et Apheca,
15	54	Athmatha, et Cáriath Arbe, hæc est Hebron, et Sior: civitátes novem, et villæ eárum.
15	55	Maon, et Carmel, et Ziph, et Jota,
15	56	Jézraël, et Júcadam, et Zánoë,
15	57	Accain, Gábaa, et Thamna: civitátes decem et villæ eárum.
15	58	Halhul, et Besur, et Gedor,
15	59	Mareth, et Béthanoth, et Eltecon: civitátes sex et villæ eárum.
15	60	Cariáthbaal, hæc est Cariathíarim urbs silvárum, et Arébba: civitátes duæ, et villæ eárum.
15	61	In desérto Betháraba, Meddin, et Sáchacha,
15	62	et Nebsan, et cívitas salis, et Engáddi: civitátes sex, et villæ eárum.
15	63	Jebusǽum autem habitatórem Jerúsalem non potuérunt fílii Juda delére: habitavítque Jebusǽus cum fíliis Juda in Jerúsalem usque in præséntem diem.
16	1	Cécidit quoque sors filiórum Joseph ab Jordáne contra Jéricho et aquas ejus ab oriénte: solitúdo quæ ascéndit de Jéricho ad montem Bethel:
16	2	et egréditur de Bethel Luza: transítque términum Archi, Ataroth:
16	3	et descéndit ad occidéntem juxta términum Jephléti, usque ad términos Béthoron inferióris, et Gazer: finiuntúrque regiónes ejus mari magno:
16	4	possederúntque fílii Joseph Manásses et Ephraim.
16	5	Et factus est términus filiórum Ephraim per cognatiónes suas: et posséssio eórum contra oriéntem Ataroth Addar usque Béthoron superiórem.
16	6	Egrediuntúrque confínia in mare: Máchmethath vero aquilónem réspicit, et círcuit términos contra oriéntem in Thanáthselo: et pertránsit ab oriénte Jánoë.
16	7	Descendítque de Jánoë in Ataroth et Naarátha: et pérvenit in Jéricho, egreditúrque ad Jordánem.
16	8	De Táphua pertránsit contra mare in Vallem arundinéti, suntque egréssus ejus in mare salsíssimum. Hæc est posséssio tribus filiórum Ephraim per famílias suas.
16	9	Urbésque separátæ sunt fíliis Ephraim in médio possessiónis filiórum Manásse, et villæ eárum.
16	10	Et non interfecérunt fílii Ephraim Chananǽum, qui habitábat in Gazer: habitavítque Chananǽus in médio Ephraim usque in diem hanc tributárius.
17	1	Cécidit autem sors tríbui Manásse (ipse enim est primogénitus Joseph): Machir primogénito Manásse patri Gálaad, qui fuit vir pugnátor, habuítque possessiónem Gálaad et Basan:
17	2	et réliquis filiórum Manásse juxta famílias suas, fíliis Abiézer, et fíliis Helec, et fíliis Esriel, et fíliis Sechem, et fíliis Hepher, et fíliis Semída. Isti sunt fílii Manásse fílii Joseph, mares, per cognatiónes suas.
17	3	Sálphaad vero fílio Hepher fílii Gálaad fílii Machir fílii Manásse non erant fílii, sed solæ fíliæ: quarum ista sunt nómina, Máala et Noa et Hegla et Melcha et Thersa.
17	4	Venerúntque in conspéctu Eleázari sacerdótis, et Jósue fílii Nun, et príncipum, dicéntes: Dóminus præcépit per manum Móysi, ut darétur nobis posséssio in médio fratrum nostrórum. Dedítque eis juxta impérium Dómini possessiónem in médio fratrum patris eárum.
17	5	Et cecidérunt funículi Manásse, decem, absque terra Gálaad et Basan trans Jordánem.
17	6	Fíliæ enim Manásse possedérunt hereditátem in médio filiórum ejus. Terra autem Gálaad cécidit in sortem filiórum Manásse qui réliqui erant.
17	7	Fuítque términus Manásse ab Aser, Máchmethath quæ réspicit Sichem: et egréditur ad déxteram juxta habitatóres fontis Táphuæ.
17	8	Etenim in sorte Manásse cecíderat terra Táphuæ, quæ est juxta términos Manásse filiórum Ephraim.
17	9	Descendítque términus Vallis arundinéti in merídiem torréntis civitátum Ephraim, quæ in médio sunt úrbium Manásse: términus Manásse ab aquilóne torréntis, et éxitus ejus pergit ad mare:
17	10	ita ut posséssio Ephraim sit ab austro, et ab aquilóne Manásse, et utrámque claudat mare, et conjungántur sibi in tribu Aser ab aquilóne, et in tribu Issachar ab oriénte.
17	11	Fuítque heréditas Manásse in Issachar et in Aser, Bethsan et vículi ejus, et Jéblaam cum vículis suis, et habitatóres Dor cum óppidis suis, habitatóres quoque Endor cum vículis suis: similitérque habitatóres Thenac cum vículis suis, et habitatóres Magéddo cum vículis suis, et tértia pars urbis Nopheth.
17	12	Nec potuérunt fílii Manásse has civitátes subvértere, sed cœpit Chananǽus habitáre in terra sua.
17	13	Postquam autem convaluérunt fílii Israël, subjecérunt Chananǽos, et fecérunt sibi tributários, nec interfecérunt eos.
17	14	Locutíque sunt fílii Joseph ad Jósue, et dixérunt: Quare dedísti mihi possessiónem sortis et funículi uníus, cum sim tantæ multitúdinis, et benedíxerit mihi Dóminus?
17	15	Ad quos Jósue ait: Si pópulus multus es, ascénde in silvam, et succíde tibi spátia in terra Pherezǽi et Ráphaim: quia angústa est tibi posséssio montis Ephraim.
17	16	Cui respondérunt fílii Joseph: Non potérimus ad montána conscéndere, cum férreis cúrribus utántur Chananǽi, qui hábitant in terra campéstri, in qua sitæ sunt Bethsan cum vículis suis, et Jézraël médiam póssidens vallem.
17	17	Dixítque Jósue ad domum Joseph, Ephraim et Manásse: Pópulus multus es, et magnæ fortitúdinis: non habébis sortem unam,
17	18	sed transíbis ad montem, et succídes tibi, atque purgábis ad habitándum spátia: et póteris ultra procédere cum subvérteris Chananǽum, quem dicis férreos habére currus, et esse fortíssimum.
18	1	Congregatíque sunt omnes fílii Israël in Silo, ibíque fixérunt tabernáculum testimónii, et fuit eis terra subjécta.
18	2	Remánserant autem filiórum Israël septem tribus, quæ necdum accéperant possessiónes suas.
18	3	Ad quos Jósue ait: Usquequo marcétis ignávia, et non intrátis ad possidéndam terram, quam Dóminus Deus patrum vestrórum dedit vobis?
18	4	Elígite de síngulis tríbubus ternos viros, ut mittam eos, et pergant atque circúmeant terram, et descríbant eam juxta númerum uniuscujúsque multitúdinis: referántque ad me quod descrípserint.
18	5	Divídite vobis terram in septem partes: Judas sit in términis suis ab austráli plaga, et domus Joseph ab aquilóne.
18	6	Médiam inter hos terram in septem partes descríbite: et huc veniétis ad me, ut coram Dómino Deo vestro mittam vobis hic sortem:
18	7	quia non est inter vos pars Levitárum, sed sacerdótium Dómini est eórum heréditas. Gad autem et Ruben, et dimídia tribus Manásse, jam accéperant possessiónes suas trans Jordánem ad orientálem plagam, quas dedit eis Móyses fámulus Dómini.
18	8	Cumque surrexíssent viri, ut pérgerent ad describéndam terram, præcépit eis Jósue, dicens: Circúite terram, et descríbite eam, ac revertímini ad me: ut hic coram Dómino, in Silo, mittam vobis sortem.
18	9	Itaque perrexérunt: et lustrántes eam, in septem partes divisérunt, scribéntes in volúmine. Reversíque sunt ad Jósue in castra Silo.
18	10	Qui misit sortes coram Dómino in Silo, divisítque terram fíliis Israël in septem partes.
18	11	Et ascéndit sors prima filiórum Bénjamin per famílias suas, ut possidérent terram inter fílios Juda et fílios Joseph.
18	12	Fuítque términus eórum contra aquilónem a Jordáne: pergens juxta latus Jéricho septentrionális plagæ, et inde contra occidéntem ad montána conscéndens, et pervéniens ad solitúdinem Betháven,
18	13	atque pertránsiens juxta Luzam ad merídiem, ipsa est Bethel: descendítque in Ataroth Addar in montem, qui est ad merídiem Béthoron inferióris:
18	14	et inclinátur circúiens contra mare ad merídiem montis qui réspicit Béthoron contra Africum: suntque éxitus ejus in Cáriath Baal, quæ vocátur et Cariathíarim, urbem filiórum Juda. Hæc est plaga contra mare, ad occidéntem.
18	15	A merídie autem ex parte Cariathíarim egréditur términus contra mare, et pérvenit usque ad fontem aquárum Néphtoa.
18	16	Descendítque in partem montis, qui réspicit vallem filiórum Ennom: et est contra septentrionálem plagam in extréma parte vallis Ráphaim. Descendítque in Geénnom (id est, vallem Ennom) juxta latus Jebusǽi ad austrum: et pérvenit ad Fontem Rogel,
18	17	tránsiens ad aquilónem, et egrédiens ad Ensemes, id est, Fontem solis:
18	18	et pertránsit usque ad túmulos, qui sunt e regióne ascénsus Adómmim: descendítque ad Abénboën, id est, lápidem Boën fílii Ruben: et pertránsit ex látere aquilónis ad campéstria: descendítque in planítiem,
18	19	et prætergréditur contra aquilónem Beth Hagla: suntque éxitus ejus contra linguam maris salsíssimi ab aquilóne in fine Jordánis ad austrálem plagam:
18	20	qui est términus illíus ab oriénte. Hæc est posséssio filiórum Bénjamin per términos suos in circúitu, et famílias suas.
18	21	Fuerúntque civitátes ejus, Jéricho, et Beth Hagla, et Vallis Casis,
18	22	Beth Araba, et Samáraim, et Bethel,
18	23	et Avim, et Aphara, et Ophera,
18	24	villa Emóna, et Ophni, et Gabée: civitátes duódecim, et villæ eárum.
18	25	Gábaon, et Rama, et Beroth,
18	26	et Mesphe, et Cáphara, et Amósa,
18	27	et Recem, Járephel, et Thárela,
18	28	et Sela, Eleph, et Jebus, quæ est Jerúsalem, Gábaath, et Cáriath: civitátes quatuórdecim, et villæ eárum. Hæc est posséssio filiórum Bénjamin juxta famílias suas.
19	1	Et egréssa est sors secúnda filiórum Símeon per cognatiónes suas: fuítque heréditas
19	2	eórum in médio possessiónis filiórum Juda: Bersabée, et Sabée, et Mólada,
19	3	et Hasérsual, Bala, et Asem,
19	4	et Elthólad, Bethul, et Harma,
19	5	et Síceleg, et Bethmárchaboth, et Hasérsusa,
19	6	et Bethlébaoth, et Sárohen: civitátes trédecim, et villæ eárum.
19	7	Ain, et Remmon, et Athar, et Asan: civitátes quátuor, et villæ eárum:
19	8	omnes vículi per circúitum úrbium istárum usque ad Báalath Beer Ramath contra austrálem plagam. Hæc est heréditas filiórum Símeon juxta cognatiónes suas,
19	9	in possessióne et funículo filiórum Juda: quia major erat, et idcírco fílii Símeon possedérunt in médio hereditátis eórum.
19	10	Cecidítque sors tértia filiórum Zábulon per cognatiónes suas: factus est términus possessiónis eórum usque Sarid.
19	11	Ascendítque de mari et Mérala, et pérvenit in Débbaseth, usque ad torréntem qui est contra Jéconam.
19	12	Et revértitur de Sared contra oriéntem in fines Ceseléththabor: et egréditur ad Dábereth, ascendítque contra Jáphie.
19	13	Et inde pertránsit usque ad orientálem plagam Géthepher et Thácasin: et egréditur in Remmon, Amthar et Noa.
19	14	Et círcuit ad aquilónem Hánathon: suntque egréssus ejus vallis Jéphthaël,
19	15	et Cateth, et Náalol, et Sémeron, et Jérala, et Béthlehem: civitátes duódecim, et villæ eárum.
19	16	Hæc est heréditas tribus filiórum Zábulon per cognatiónes suas, urbes et vículi eárum.
19	17	Issachar egréssa est sors quarta per cognatiónes suas:
19	18	fuítque ejus heréditas Jézraël, et Cásaloth, et Sunem,
19	19	et Hapháraim, et Seon, et Anáharath,
19	20	et Rabboth, et Césion, Abes,
19	21	et Rameth, et Engánnim, et Enhádda, et Béthpheses.
19	22	Et pérvenit términus ejus usque Thabor, et Sehesíma, et Béthsames, erúntque éxitus ejus Jordánis: civitátes sédecim, et villæ eárum.
19	23	Hæc est posséssio filiórum Issachar per cognatiónes suas, urbes et vículi eárum.
19	24	Cecidítque sors quinta tríbui filiórum Aser per cognatiónes suas:
19	25	fuítque términus eórum Halcath, et Chali, et Beten, et Axaph,
19	26	et Elmelech, et Amaad, et Messal: et pérvenit usque ad Carmélum maris et Sihor, et Lábanath,
19	27	ac revértitur contra oriéntem Béthdagon: et pertránsit usque Zábulon et vallem Jéphthaël contra aquilónem in Béthemec et Néhiel. Egreditúrque ad lævam Cabul,
19	28	et Abran, et Rohob, et Hamon, et Cana, usque ad Sidónem magnam.
19	29	Revertitúrque in Horma usque ad civitátem munitíssimam Tyrum, et usque Hosa: erúntque éxitus ejus in mare de funículo Achzíba:
19	30	et Amma, et Aphec, et Rohob: civitátes vigínti duæ, et villæ eárum.
19	31	Hæc est posséssio filiórum Aser per cognatiónes suas, urbésque et vículi eárum.
19	32	Filiórum Néphthali sexta sors cécidit per famílias suas:
19	33	et cœpit términus de Heleph et Elon in Saánanim, et Adami, quæ est Neceb, et Jébnaël usque Lecum: et egréssus eórum usque ad Jordánem:
19	34	revertitúrque términus contra occidéntem in Azanóththabor, atque inde egréditur in Húcuca, et pertránsit in Zábulon contra merídiem, et in Aser contra occidéntem, et in Juda ad Jordánem contra ortum solis:
19	35	civitátes munitíssimæ, Assedim, Ser, et Emath, et Reccath, et Cénereth,
19	36	et Edema, et Arama, Asor,
19	37	et Cedes, et Edrai, Enhasor,
19	38	et Jeron, et Mágdalel, Horem, et Béthanath, et Béthsames: civitátes decem et novem, et villæ eárum.
19	39	Hæc est posséssio tribus filiórum Néphthali per cognatiónes suas, urbes et vículi eárum.
19	40	Tríbui filiórum Dan per famílias suas egréssa est sors séptima:
19	41	et fuit términus possessiónis ejus Sáraa, et Esthaol, et Hírsemes, id est, cívitas solis.
19	42	Sélebin, et Aialon, et Jéthela,
19	43	Elon, et Themna, et Acron,
19	44	Elthece, Gébbethon, et Bálaath,
19	45	et Jud, et Bane, et Barach, et Gethrémmon:
19	46	et Mejárcon, et Arecon, cum término qui réspicit Joppen,
19	47	et ipso fine conclúditur. Ascenderúntque fílii Dan, et pugnavérunt contra Lesem, ceperúntque eam: et percussérunt eam in ore gládii, et possedérunt, et habitavérunt in ea, vocántes nomen ejus Lesem Dan, ex nómine Dan patris sui.
19	48	Hæc est posséssio tribus filiórum Dan, per cognatiónes suas, urbes et vículi eárum.
19	49	Cumque complésset sorte divídere terram síngulis per tribus suas, dedérunt fílii Israël possessiónem Jósue fílio Nun in médio sui,
19	50	juxta præcéptum Dómini, urbem quam postulávit, Thamnath Sáraa in monte Ephraim: et ædificávit civitátem, habitavítque in ea.
19	51	Hæ sunt possessiónes, quas sorte divisérunt Eleázar sacérdos, et Jósue fílius Nun, et príncipes familiárum ac tríbuum filiórum Israël in Silo, coram Dómino ad óstium tabernáculi testimónii: partitíque sunt terram.
20	1	Et locútus est Dóminus ad Jósue, dicens: Lóquere fíliis Israël, et dic eis:
20	2	Separáte urbes fugitivórum, de quibus locútus sum ad vos per manum Móysi:
20	3	ut confúgiat ad eas quicúmque ánimam percússerit néscius, et possit evádere iram próximi, qui ultor est sánguinis:
20	4	cum ad unam harum confúgerit civitátum, stabit ante portam civitátis, et loquétur senióribus urbis illíus ea, quæ se cómprobent innocéntem: sicque suscípient eum, et dabunt ei locum ad habitándum.
20	5	Cumque ultor sánguinis eum fúerit persecútus, non tradent in manus ejus: quia ignórans percússit próximum ejus, nec ante bíduum triduúmve ejus probátur inimícus.
20	6	Et habitábit in civitáte illa, donec stet ante judícium, causam reddens facti sui, et moriátur sacérdos magnus, qui fúerit in illo témpore: tunc revertétur homicída, et ingrediétur civitátem et domum suam de qua fúgerat.
20	7	Decreverúntque Cedes in Galilǽa montis Néphthali, et Sichem in monte Ephraim, et Cariathárbe, ipsa est Hebron in monte Juda.
20	8	Et trans Jordánem contra orientálem plagam Jéricho, statuérunt Bosor, quæ sita est in campéstri solitúdine de tribu Ruben, et Ramoth in Gálaad de tribu Gad, et Gaulon in Basan de tribu Manásse.
20	9	Hæ civitátes constitútæ sunt cunctis fíliis Israël, et ádvenis, qui habitábant inter eos, ut fúgeret ad eas qui ánimam néscius percussísset, et non morerétur in manu próximi, effúsum sánguinem vindicáre cupiéntis, donec staret ante pópulum expositúrus causam suam.
21	1	Accesserúntque príncipes familiárum Levi ad Eleázarum sacerdótem, et Jósue fílium Nun, et ad duces cognatiónum per síngulas tribus filiórum Israël:
21	2	locutíque sunt ad eos in Silo terræ Chánaan, atque dixérunt: Dóminus præcépit per manum Móysi, ut daréntur nobis urbes ad habitándum, et suburbána eárum ad alénda juménta.
21	3	Dederúntque fílii Israël de possessiónibus suis juxta impérium Dómini, civitátes et suburbána eárum.
21	4	Egressáque est sors in famíliam Caath filiórum Aaron sacerdótis, de tríbubus Juda, et Símeon, et Bénjamin, civitátes trédecim:
21	5	et réliquis filiórum Caath, id est Levítis, qui superfúerant, de tríbubus Ephraim, et Dan, et dimídia tribu Manásse, civitátes decem.
21	6	Porro fíliis Gerson egréssa est sors, ut accíperent de tríbubus Issachar, et Aser, et Néphthali, dimidiáque tribu Manásse in Basan, civitátes número trédecim.
21	7	Et fíliis Merári per cognatiónes suas de tríbubus Ruben, et Gad, et Zábulon, urbes duódecim.
21	8	Dederúntque fílii Israël Levítis civitátes et suburbána eárum, sicut præcépit Dóminus per manum Móysi, síngulis sorte tribuéntes.
21	9	De tríbubus filiórum Juda et Símeon dedit Jósue civitátes, quarum ista sunt nómina,
21	10	fíliis Aaron per famílias Caath Levítici géneris (prima enim sors illis egréssa est),
21	11	Cariathárbe patris Enac, quæ vocátur Hebron, in monte Juda, et suburbána ejus per circúitum.
21	12	Agros vero et villas ejus déderat Caleb fílio Jéphone ad possidéndum.
21	13	Dedit ergo fíliis Aaron sacerdótis Hebron confúgii civitátem, ac suburbána ejus: et Lobnam cum suburbánis suis:
21	14	et Jether, et Esthemo,
21	15	et Holon, et Dabir,
21	16	et Ain, et Jeta, et Béthsames, cum suburbánis suis: civitátes novem de tríbubus, ut dictum est, duábus.
21	17	De tribu autem filiórum Bénjamin, Gábaon, et Gabæ,
21	18	et Anathoth, et Almon, cum suburbánis suis: civitátes quátuor.
21	19	Omnes simul civitátes filiórum Aaron sacerdótis, trédecim, cum suburbánis suis.
21	20	Réliquis vero per famílias filiórum Caath Levítici géneris hæc est data posséssio.
21	21	De tribu Ephraim urbes confúgii, Sichem cum suburbánis suis in monte Ephraim, et Gazer,
21	22	et Cíbsaim, et Béthoron, cum suburbánis suis, civitátes quátuor.
21	23	De tribu quoque Dan, Eltheco, et Gábathon,
21	24	et Aialon, et Gethrémmon, cum suburbánis suis, civitátes quátuor.
21	25	Porro de dimídia tribu Manásse, Thanach, et Gethrémmon, cum suburbánis suis, civitátes duæ.
21	26	Omnes civitátes decem, et suburbána eárum, datæ sunt fíliis Caath inferióris gradus.
21	27	Fíliis quoque Gerson Levítici géneris dedit de dimídia tribu Manásse confúgii civitátes, Gaulon in Basan, et Bosram, cum suburbánis suis, civitátes duas.
21	28	Porro de tribu Issachar, Césion, et Dábereth,
21	29	et Járamoth, et Engánnim, cum suburbánis suis, civitátes quátuor.
21	30	De tribu autem Aser, Masal, et Abdon,
21	31	et Helcath, et Rohob, cum suburbánis suis, civitátes quátuor.
21	32	De tribu quoque Néphthali civitátes confúgii, Cedes in Galilǽa, et Hammoth Dor, et Carthan, cum suburbánis suis, civitátes tres.
21	33	Omnes urbes familiárum Gerson, trédecim, cum suburbánis suis.
21	34	Fíliis autem Merári Levítis inferióris gradus per famílias suas data est de tribu Zábulon, Jecnam, et Cartha,
21	35	et Damna, et Náalol, civitátes quátuor cum suburbánis suis.
21	36	De tribu Ruben ultra Jordánem contra Jéricho civitátes refúgii, Bosor in solitúdine, Misor, et Jaser, et Jethson, et Méphaath, civitátes quátuor cum suburbánis suis.
21	37	De tribu Gad civitátes confúgii, Ramoth in Gálaad, et Mánaim, et Hésebon, et Jazer, civitátes quátuor cum suburbánis suis.
21	38	Omnes urbes filiórum Merári per famílias et cognatiónes suas, duódecim.
21	39	Itaque civitátes univérsæ Levitárum in médio possessiónis filiórum Israël fuérunt quadragínta octo
21	40	cum suburbánis suis, síngulæ per famílias distribútæ.
21	41	Dedítque Dóminus Deus Israéli omnem terram, quam traditúrum se pátribus eórum juráverat: et possedérunt illam, atque habitavérunt in ea.
21	42	Datáque est ab eo pax in omnes per circúitum natiónes: nullúsque eis hóstium resístere ausus est, sed cuncti in eórum ditiónem redácti sunt.
21	43	Ne unum quidem verbum, quod illis præstitúrum se esse promíserat, írritum fuit, sed rebus expléta sunt ómnia.
22	1	Eódem témpore vocávit Jósue Rubenítas, et Gadítas, et dimídiam tribum Manásse,
22	2	dixítque ad eos: Fecístis ómnia quæ præcépit vobis Móyses fámulus Dómini: mihi quoque in ómnibus obedístis,
22	3	nec reliquístis fratres vestros longo témpore, usque in præséntem diem, custodiéntes impérium Dómini Dei vestri.
22	4	Quia ígitur dedit Dóminus Deus vester frátribus vestris quiétem et pacem, sicut pollícitus est: revertímini, et ite in tabernácula vestra, et in terram possessiónis, quam trádidit vobis Móyses fámulus Dómini trans Jordánem:
22	5	ita dumtáxat ut custodiátis atténte, et ópere compleátis mandátum et legem quam præcépit vobis Móyses fámulus Dómini, ut diligátis Dóminum Deum vestrum, et ambulétis in ómnibus viis ejus, et observétis mandáta illíus, adhæreatísque ei, ac serviátis in omni corde, et in omni ánima vestra.
22	6	Benedixítque eis Jósue, et dimísit eos. Qui revérsi sunt in tabernácula sua.
22	7	Dimídiæ autem tríbui Manásse possessiónem Móyses déderat in Basan: et idcírco médiæ, quæ supérfuit, dedit Jósue sortem inter céteros fratres suos trans Jordánem ad occidentálem plagam. Cumque dimítteret eos in tabernácula sua, et benedixísset eis,
22	8	dixit ad eos: In multa substántia atque divítiis revertímini ad sedes vestras, cum argénto et auro, ære ac ferro, et veste multíplici: divídite prædam hóstium cum frátribus vestris.
22	9	Reversíque sunt, et abiérunt fílii Ruben, et fílii Gad, et dimídia tribus Manásse, a fíliis Israël de Silo, quæ sita est in Chánaan, ut intrárent Gálaad terram possessiónis suæ, quam obtinúerant juxta impérium Dómini in manu Móysi.
22	10	Cumque veníssent ad túmulos Jordánis in terram Chánaan, ædificavérunt juxta Jordánem altáre infinítæ magnitúdinis.
22	11	Quod cum audíssent fílii Israël, et ad eos certi núntii detulíssent, ædificásse fílios Ruben, et Gad, et dimídiæ tribus Manásse, altáre in terra Chánaan, super Jordánis túmulos, contra fílios Israël:
22	12	convenérunt omnes in Silo, ut ascénderent, et dimicárent contra eos.
22	13	Et ínterim misérunt ad illos in terram Gálaad Phínees fílium Eleázari sacerdótis,
22	14	et decem príncipes cum eo, síngulos de síngulis tríbubus.
22	15	Qui venérunt ad fílios Ruben, et Gad, et dimídiæ tribus Manásse in terram Gálaad, dixerúntque ad eos:
22	16	Hæc mandat omnis pópulus Dómini: Quæ est ista transgréssio? cur reliquístis Dóminum Deum Israël, ædificántes altáre sacrílegum, et a cultu illíus recedéntes?
22	17	An parum vobis est quod peccástis in Beélphegor, et usque in præséntem diem mácula hujus scéleris in nobis pérmanet, multíque de pópulo corruérunt?
22	18	Et vos hódie reliquístis Dóminum, et cras in univérsum Israël ira ejus desǽviet.
22	19	Quod si putátis immúndam esse terram possessiónis vestræ, transíte ad terram, in qua tabernáculum Dómini est, et habitáte inter nos: tantum ut a Dómino et a nostro consórtio non recedátis, ædificáto altári præter altáre Dómini Dei nostri.
22	20	Nonne Achan fílius Zare prætériit mandátum Dómini, et super omnem pópulum Israël ira ejus incúbuit? et ille erat unus homo, atque útinam solus periísset in scélere suo.
22	21	Responderúntque fílii Ruben, et Gad, et dimídia tribus Manásse, princípibus legatiónis Israël:
22	22	Fortíssimus Deus Dóminus, fortíssimus Deus Dóminus, ipse novit, et Israël simul intélliget: si prævaricatiónis ánimo hoc altáre constrúximus, non custódiat nos, sed púniat nos in præsénti:
22	23	et si ea mente fécimus ut holocáusta, et sacrifícium, et pacíficas víctimas super eo imponerémus, ipse quærat et júdicet:
22	24	et non ea magis cogitatióne atque tractátu, ut dicerémus: Cras dicent fílii vestri fíliis nostris: Quid vobis et Dómino Deo Israël?
22	25	Términum pósuit Dóminus inter nos et vos, o fílii Ruben, et fílii Gad, Jordánem flúvium, et idcírco partem non habétis in Dómino: et per hanc occasiónem avértent fílii vestri fílios nostros a timóre Dómini. Putávimus ítaque mélius,
22	26	et díximus: Exstruámus nobis altáre, non in holocáusta, neque ad víctimas offeréndas,
22	27	sed in testimónium inter nos et vos, et sóbolem nostram vestrámque progéniem, ut serviámus Dómino, et juris nostri sit offérre et holocáusta, et víctimas, et pacíficas hóstias: et nequáquam dicant cras fílii vestri fíliis nostris: Non est vobis pars in Dómino.
22	28	Quod si volúerint dícere, respondébunt eis: Ecce altáre Dómini, quod fecérunt patres nostri, non in holocáusta, neque in sacrifícium, sed in testimónium nostrum ac vestrum.
22	29	Absit a nobis hoc scelus, ut recedámus a Dómino, et ejus vestígia relinquámus, exstrúcto altári ad holocáusta, et sacrifícia, et víctimas offeréndas, præter altáre Dómini Dei nostri, quod exstrúctum est ante tabernáculum ejus.
22	30	Quibus audítis, Phínees sacérdos, et príncipes legatiónis Israël, qui erant cum eo, placáti sunt: et verba filiórum Ruben, et Gad, et dimídiæ tribus Manásse, libentíssime suscepérunt.
22	31	Dixítque Phínees fílius Eleázari sacérdos ad eos: Nunc scimus quod nobíscum sit Dóminus, quóniam aliéni estis a prævaricatióne hac, et liberástis fílios Israël de manu Dómini.
22	32	Reversúsque est cum princípibus a fíliis Ruben et Gad de terra Gálaad, fínium Chánaan, ad fílios Israël, et rétulit eis.
22	33	Placuítque sermo cunctis audiéntibus. Et laudavérunt Deum fílii Israël, et nequáquam ultra dixérunt, ut ascénderent contra eos, atque pugnárent, et delérent terram possessiónis eórum.
22	34	Vocaverúntque fílii Ruben, et fílii Gad, altáre quod exstrúxerant, Testimónium nostrum, quod Dóminus ipse sit Deus.
23	1	Evolúto autem multo témpore, postquam pacem déderat Dóminus Israéli, subjéctis in gyro natiónibus univérsis, et Jósue jam longǽvo, et persenílis ætátis:
23	2	vocávit Jósue omnem Israélem, majorésque natu, et príncipes ac duces, et magístros, dixítque ad eos: Ego sénui, et progressióris ætátis sum:
23	3	vosque cérnitis ómnia, quæ fécerit Dóminus Deus vester cunctis per circúitum natiónibus, quómodo pro vobis ipse pugnáverit:
23	4	et nunc quia vobis sorte divísit omnem terram, ab orientáli parte Jordánis usque ad mare magnum, multǽque adhuc supérsunt natiónes:
23	5	Dóminus Deus vester dispérdet eas et áuferet a fácie vestra, et possidébitis terram, sicut vobis pollícitus est.
23	6	Tantum confortámini, et estóte sollíciti, ut custodiátis cuncta quæ scripta sunt in volúmine legis Móysi: et non declinétis ab eis neque ad déxteram neque ad sinístram:
23	7	ne postquam intravéritis ad gentes, quæ inter vos futúræ sunt, jurétis in nómine deórum eárum, et serviátis eis, et adorétis illos:
23	8	sed adhæreátis Dómino Deo vestro: quod fecístis usque in diem hanc.
23	9	Et tunc áuferet Dóminus Deus in conspéctu vestro gentes magnas et robustíssimas, et nullus vobis resístere póterit.
23	10	Unus e vobis persequétur hóstium mille viros: quia Dóminus Deus vester pro vobis ipse pugnábit, sicut pollícitus est.
23	11	Hoc tantum diligentíssime præcavéte: ut diligátis Dóminum Deum vestrum.
23	12	Quod si voluéritis géntium harum, quæ inter vos hábitant, erróribus adhærére, et cum eis miscére connúbia, atque amicítias copuláre:
23	13	jam nunc scitóte quod Dóminus Deus vester non eas déleat ante fáciem vestram, sed sint vobis in fóveam ac láqueum, et offendículum ex látere vestro, et sudes in óculis vestris, donec vos áuferat atque dispérdat de terra hac óptima, quam trádidit vobis.
23	14	En ego hódie ingrédior viam univérsæ terræ, et toto ánimo cognoscétis quod de ómnibus verbis, quæ se Dóminus præstitúrum vobis esse pollícitus est, unum non præteríerit incássum.
23	15	Sicut ergo implévit ópere quod promísit, et próspera cuncta venérunt: sic addúcet super vos quidquid malórum comminátus est, donec vos áuferat atque dispérdat de terra hac óptima, quam trádidit vobis,
23	16	eo quod præteriéritis pactum Dómini Dei vestri, quod pépigit vobíscum, et serviéritis diis aliénis, et adoravéritis eos: cito atque velóciter consúrget in vos furor Dómini, et auferémini ab hac terra óptima, quam trádidit vobis.
24	1	Congregavítque Jósue omnes tribus Israël in Sichem, et vocávit majóres natu, ac príncipes, et júdices, et magístros: steterúntque in conspéctu Dómini:
24	2	et ad pópulum sic locútus est: Hæc dicit Dóminus Deus Israël: Trans flúvium habitavérunt patres vestri ab inítio, Thare pater Abraham, et Nachor: servierúntque diis aliénis.
24	3	Tuli ergo patrem vestrum Abraham de Mesopotámiæ fínibus, et addúxi eum in terram Chánaan, multiplicavíque semen ejus,
24	4	et dedi ei Isaac: illíque rursum dedi Jacob et Esau. E quibus, Esau dedi montem Seir ad possidéndum: Jacob vero, et fílii ejus descendérunt in Ægýptum.
24	5	Misíque Móysen et Aaron, et percússi Ægýptum multis signis atque porténtis.
24	6	Eduxíque vos et patres vestros de Ægýpto, et venístis ad mare: persecutíque sunt Ægýptii patres vestros cum cúrribus et equitátu, usque ad mare Rubrum.
24	7	Clamavérunt autem ad Dóminum fílii Israël: qui pósuit ténebras inter vos et Ægýptios, et addúxit super eos mare, et opéruit eos. Vidérunt óculi vestri cuncta quæ in Ægýpto fécerim, et habitástis in solitúdine multo témpore:
24	8	et introdúxi vos in terram Amorrhǽi, qui habitábat trans Jordánem. Cumque pugnárent contra vos, trádidi eos in manus vestras, et possedístis terram eórum, atque interfecístis eos.
24	9	Surréxit autem Balac fílius Sephor rex Moab, et pugnávit contra Israélem. Misítque et vocávit Bálaam fílium Beor, ut maledíceret vobis:
24	10	et ego nólui audíre eum, sed e contrário per illum benedíxi vobis, et liberávi vos de manu ejus.
24	11	Transistísque Jordánem, et venístis ad Jéricho. Pugnaverúntque contra vos viri civitátis ejus, Amorrhǽus et Pherezǽus, et Chananǽus, et Hethǽus, et Gergezǽus, et Hevǽus, et Jebusǽus: et trádidi illos in manus vestras.
24	12	Misíque ante vos crabrónes: et ejéci eos de locis suis, duos reges Amorrhæórum, non in gládio nec in arcu tuo.
24	13	Dedíque vobis terram, in qua non laborástis, et urbes quas non ædificástis, ut habitarétis in eis: víneas, et olivéta, quæ non plantástis.
24	14	Nunc ergo timéte Dóminum, et servíte ei perfécto corde atque veríssimo: et auférte deos, quibus serviérunt patres vestri in Mesopotámia et in Ægýpto, ac servíte Dómino.
24	15	Sin autem malum vobis vidétur ut Dómino serviátis, óptio vobis datur: elígite hódie quod placet, cui servíre potíssimum debeátis: utrum diis, quibus serviérunt patres vestri in Mesopotámia, an diis Amorrhæórum, in quorum terra habitátis: ego autem et domus mea serviémus Dómino.
24	16	Respondítque pópulus, et ait: Absit a nobis ut relinquámus Dóminum, et serviámus diis aliénis.
24	17	Dóminus Deus noster, ipse edúxit nos et patres nostros de terra Ægýpti, de domo servitútis: fecítque vidéntibus nobis signa ingéntia, et custodívit nos in omni via, per quam ambulávimus, et in cunctis pópulis, per quos transívimus.
24	18	Et ejécit univérsas gentes, Amorrhǽum habitatórem terræ, quam nos intrávimus. Serviémus ígitur Dómino, quia ipse est Deus noster.
24	19	Dixítque Jósue ad pópulum: Non potéritis servíre Dómino: Deus enim sanctus et fortis æmulátor est, nec ignóscet sceléribus vestris atque peccátis.
24	20	Si dimiséritis Dóminum, et serviéritis diis aliénis, convértet se, et afflíget vos atque subvértet, postquam vobis præstíterit bona.
24	21	Dixítque pópulus ad Jósue: Nequáquam ita ut lóqueris erit, sed Dómino serviémus.
24	22	Et Jósue ad pópulum: Testes, inquit, vos estis, quia ipsi elegéritis vobis Dóminum ut serviátis ei. Responderúntque: Testes.
24	23	Nunc ergo, ait, auférte deos aliénos de médio vestri, et inclináte corda vestra ad Dóminum Deum Israël.
24	24	Dixítque pópulus ad Jósue: Dómino Deo nostro serviémus, et obediéntes érimus præcéptis ejus.
24	25	Percússit ergo Jósue in die illo fœdus, et propósuit pópulo præcépta atque judícia in Sichem.
24	26	Scripsit quoque ómnia verba hæc in volúmine legis Dómini: et tulit lápidem pergrándem, posuítque eum subter quercum, quæ erat in sanctuário Dómini:
24	27	et dixit ad omnem pópulum: En lapis iste erit vobis in testimónium, quod audíerit ómnia verba Dómini, quæ locútus est vobis: ne forte póstea negáre velítis, et mentíri Dómino Deo vestro.
24	28	Dimisítque pópulum, síngulos in possessiónem suam.
24	29	Et post hæc mórtuus est Jósue fílius Nun servus Dómini, centum et decem annórum:
24	30	sepelierúntque eum in fínibus possessiónis suæ in Thamnáthsare, quæ est sita in monte Ephraim, a septentrionáli parte montis Gaas.
24	31	Servivítque Israël Dómino cunctis diébus Jósue et seniórum, qui longo vixérunt témpore post Jósue, et qui novérunt ómnia ópera Dómini quæ fécerat in Israël.
24	32	Ossa quoque Joseph, quæ túlerant fílii Israël de Ægýpto, sepeliérunt in Sichem, in parte agri, quem émerat Jacob a fíliis Hemor patris Sichem, centum novéllis óvibus, et fuit in possessiónem filiórum Joseph.
24	33	Eleázar quoque fílius Aaron mórtuus est: et sepeliérunt eum in Gábaath Phínees fílii ejus, quæ data est ei in monte Ephraim.
