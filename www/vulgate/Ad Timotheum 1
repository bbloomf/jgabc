1	1	Paulus Apóstolus Jesu Christi secúndum impérium Dei Salvatóris nostri, et Christi Jesu spei nostræ,
1	2	Timótheo dilécto fílio in fide. Grátia, misericórdia, et pax a Deo Patre, et Christo Jesu Dómino nostro.
1	3	Sicut rogávi te ut remanéres Ephesi cum irem in Macedóniam, ut denuntiáres quibúsdam ne áliter docérent,
1	4	neque inténderent fábulis, et genealógiis interminátis: quæ quæstiónes præstant magis quam ædificatiónem Dei, quæ est in fide.
1	5	Finis autem præcépti est cáritas de corde puro, et consciéntia bona, et fide non ficta.
1	6	A quibus quidam aberrántes, convérsi sunt in vanilóquium,
1	7	voléntes esse legis doctóres, non intelligéntes neque quæ loquúntur, neque de quibus affírmant.
1	8	Scimus autem quia bona est lex si quis ea legítime utátur:
1	9	sciens hoc quia lex justo non est pósita, sed injústis, et non súbditis, ímpiis, et peccatóribus, scelerátis, et contaminátis, parricídis, et matricídis, homicídis,
1	10	fornicáriis, masculórum concubitóribus, plagiáriis, mendácibus, et perjúris, et si quid áliud sanæ doctrínæ adversátur,
1	11	quæ est secúndum Evangélium glóriæ beáti Dei, quod créditum est mihi.
1	12	Grátias ago ei, qui me confortávit, Christo Jesu Dómino nostro, quia fidélem me existimávit, ponens in ministério:
1	13	qui prius blasphémus fui, et persecútor, et contumeliósus: sed misericórdiam Dei consecútus sum, quia ignórans feci in incredulitáte.
1	14	Superabundávit autem grátia Dómini nostri cum fide, et dilectióne, quæ est in Christo Jesu.
1	15	Fidélis sermo, et omni acceptióne dignus: quod Christus Jesus venit in hunc mundum peccatóres salvos fácere, quorum primus ego sum.
1	16	Sed ídeo misericórdiam consecútus sum: ut in me primo osténderet Christus Jesus omnem patiéntiam ad informatiónem eórum, qui creditúri sunt illi, in vitam ætérnam.
1	17	Regi autem sæculórum immortáli, invisíbili, soli Deo honor, et glória in sǽcula sæculórum. Amen.
1	18	Hoc præcéptum comméndo tibi fili Timóthee, secúndum præcedéntes in te prophetías, ut mílites in illis bonam milítiam,
1	19	habens fidem, et bonam consciéntiam, quam quidam repelléntes, circa fidem naufragavérunt:
1	20	ex quibus est Hymenǽus, et Alexánder: quos trádidi Sátanæ, ut discant non blasphemáre.
2	1	Obsecro ígitur primum ómnium fíeri obsecratiónes, oratiónes, postulatiónes, gratiárum actiónes, pro ómnibus homínibus:
2	2	pro régibus, et ómnibus, qui in sublimitáte sunt, ut quiétam, et tranquíllam vitam agámus in omni pietáte, et castitáte:
2	3	hoc enim bonum est, et accéptum coram Salvatóre nostro Deo,
2	4	qui omnes hómines vult salvos fíeri, et ad agnitiónem veritátis veníre.
2	5	Unus enim Deus, unus et mediátor Dei et hóminum homo Christus Jesus:
2	6	qui dedit redemptiónem semetípsum pro ómnibus, testimónium tempóribus suis:
2	7	in quo pósitus sum ego prædicátor, et Apóstolus (veritátem dico, non méntior) doctor géntium in fide, et veritáte.
2	8	Volo ergo viros oráre in omni loco, levántes puras manus sine ira, et disceptatióne.
2	9	Simíliter et mulíeres in hábitu ornáto, cum verecúndia, et sobrietáte ornántes se, et non in tortis crínibus, aut auro, aut margarítis, vel veste pretiósa:
2	10	sed quod decet mulíeres, promitténtes pietátem per ópera bona.
2	11	Múlier in siléntio discat cum omni subjectióne.
2	12	Docére autem mulíeri non permítto, neque dominári in virum: sed esse in siléntio.
2	13	Adam enim primus formátus est: deínde Heva.
2	14	Et Adam non est sedúctus: múlier autem sedúcta in prævaricatióne fuit.
2	15	Salvábitur autem per filiórum generatiónem, si permánserit in fide, et dilectióne, et sanctificatióne cum sobrietáte.
3	1	Fidélis sermo: si quis episcopátum desíderat, bonum opus desíderat.
3	2	Opórtet ergo epíscopum irreprehensíbilem esse, uníus uxóris virum, sóbrium, prudéntem, ornátum, pudícum, hospitálem, doctórem,
3	3	non vinoléntum, non percussórem, sed modéstum: non litigiósum, non cúpidum, sed
3	4	suæ dómui bene præpósitum: fílios habéntem súbditos cum omni castitáte.
3	5	Si quis autem dómui suæ præésse nescit, quómodo Ecclésiæ Dei diligéntiam habébit?
3	6	Non neóphytum: ne in supérbiam elátus, in judícium íncidat diáboli.
3	7	Opórtet autem illum et testimónium habére bonum ab iis, qui foris sunt, ut non in oppróbrium íncidat, et in láqueum diáboli.
3	8	Diáconos simíliter pudícos, non bilíngues, non multo vino déditos, non turpe lucrum sectántes:
3	9	habéntes mystérium fídei in consciéntia pura.
3	10	Et hi autem probéntur primum: et sic minístrent, nullum crimen habéntes.
3	11	Mulíeres simíliter pudícas, non detrahéntes, sóbrias, fidéles in ómnibus.
3	12	Diáconi sint uníus uxóris viri, qui fíliis suis bene præsint, et suis dómibus.
3	13	Qui enim bene ministráverint, gradum bonum sibi acquírent, et multam fidúciam in fide, quæ est in Christo Jesu.
3	14	Hæc tibi scribo, sperans me ad te veníre cito.
3	15	Si autem tardávero, ut scias quómodo opórteat te in domo Dei conversári, quæ est Ecclésia Dei vivi, colúmna et firmaméntum veritátis.
3	16	Et maniféste magnum est pietátis sacraméntum, quod manifestátum est in carne, justificátum est in spíritu, appáruit ángelis, prædicátum est géntibus, créditum est in mundo, assúmptum est in glória.
4	1	Spíritus autem maniféste dicit, quia in novíssimis tempóribus discédent quidam a fide, attendéntes spirítibus erróris, et doctrínis dæmoniórum,
4	2	in hypócrisi loquéntium mendácium, et cauteriátam habéntium suam consciéntiam,
4	3	prohibéntium núbere, abstinére a cibis, quos Deus creávit ad percipiéndum cum gratiárum actióne fidélibus, et iis, qui cognovérunt veritátem.
4	4	Quia omnis creatúra Dei bona est, et nihil rejiciéndum quod cum gratiárum actióne percípitur:
4	5	sanctificátur enim per verbum Dei, et oratiónem.
4	6	Hæc propónens frátribus, bonus eris miníster Christi Jesu enutrítus verbis fídei, et bonæ doctrínæ, quam assecútus es.
4	7	Inéptas autem, et aníles fábulas devíta: exérce autem teípsum ad pietátem.
4	8	Nam corporális exercitátio, ad módicum útilis est: píetas autem ad ómnia útilis est, promissiónem habens vitæ, quæ nunc est, et futúræ.
4	9	Fidélis sermo, et omni acceptióne dignus.
4	10	In hoc enim laborámus, et maledícimur, quia sperámus in Deum vivum, qui est Salvátor ómnium hóminum, máxime fidélium.
4	11	Prǽcipe hæc, et doce.
4	12	Nemo adolescéntiam tuam contémnat: sed exémplum esto fidélium in verbo, in conversatióne, in caritáte, in fide, in castitáte.
4	13	Dum vénio, atténde lectióni, exhortatióni, et doctrínæ.
4	14	Noli neglígere grátiam, quæ in te est, quæ data est tibi per prophetíam, cum impositióne mánuum presbytérii.
4	15	Hæc meditáre, in his esto: ut proféctus tuus maniféstus sit ómnibus.
4	16	Atténde tibi, et doctrínæ: insta in illis. Hoc enim fáciens, et teípsum salvum fácies, et eos, qui te áudiunt.
5	1	Seniórem ne increpáveris, sed óbsecra ut patrem: júvenes, ut fratres:
5	2	anus, ut matres: juvénculas, ut soróres in omni castitáte.
5	3	Víduas honóra, quæ vere víduæ sunt.
5	4	Si qua autem vídua fílios, aut nepótes habet: discat primum domum suam régere, et mútuam vicem réddere paréntibus: hoc enim accéptum est coram Deo.
5	5	Quæ autem vere vídua est, et desoláta, speret in Deum, et instet obsecratiónibus, et oratiónibus nocte ac die.
5	6	Nam quæ in delíciis est, vivens mórtua est.
5	7	Et hoc prǽcipe, ut irreprehensíbiles sint.
5	8	Si quis autem suórum, et máxime domesticórum curam non habet, fidem negávit, et est infidéli detérior.
5	9	Vídua eligátur non minus sexagínta annórum, quæ fúerit uníus viri uxor,
5	10	in opéribus bonis testimónium habens, si fílios educávit, si hospítio recépit, si sanctórum pedes lavit, si tribulatiónem patiéntibus subministrávit, si omne opus bonum subsecúta est.
5	11	Adolescentióres autem víduas devíta: cum enim luxuriátæ fúerint in Christo, núbere volunt:
5	12	habéntes damnatiónem, quia primam fidem írritam fecérunt:
5	13	simul autem et otiósæ discunt circuíre domos: non solum otiósæ, sed et verbósæ, et curiósæ, loquéntes quæ non opórtet.
5	14	Volo ergo junióres núbere, fílios procreáre, matresfamílias esse, nullam occasiónem dare adversário maledícti grátia.
5	15	Jam enim quædam convérsæ sunt retro Sátanam.
5	16	Si quis fidélis habet víduas, subminístret illis, et non gravétur ecclésia: ut iis, quæ vere víduæ sunt, suffíciat.
5	17	Qui bene præsunt presbýteri, dúplici honóre digni habeántur: máxime qui labórant in verbo et doctrína.
5	18	Dicit enim Scriptúra: Non alligábis os bovi trituránti. Et: Dignus est operárius mercéde sua.
5	19	Advérsus presbýterum accusatiónem noli recípere, nisi sub duóbus aut tribus téstibus.
5	20	Peccántes coram ómnibus árgue: ut et céteri timórem hábeant.
5	21	Testor coram Deo, et Christo Jesu, et eléctis ángelis, ut hæc custódias sine præjudício, nihil fáciens in álteram partem declinándo.
5	22	Manus cito némini imposúeris, neque communicáveris peccátis aliénis. Teípsum castum custódi.
5	23	Noli adhuc aquam bíbere, sed módico vino útere propter stómachum tuum, et frequéntes tuas infirmitátes.
5	24	Quorúmdam hóminum peccáta manifésta sunt, præcedéntia ad judícium: quosdam autem et subsequúntur.
5	25	Simíliter et facta bona, manifésta sunt: et quæ áliter se habent, abscóndi non possunt.
6	1	Quicúmque sunt sub jugo servi, dóminos suos omni honóre dignos arbitréntur, ne nomen Dómini et doctrína blasphemétur.
6	2	Qui autem fidéles habent dóminos, non contémnant, quia fratres sunt: sed magis sérviant, quia fidéles sunt et dilécti, qui benefícii partícipes sunt. Hæc doce, et exhortáre.
6	3	Si quis áliter docet, et non acquiéscit sanis sermónibus Dómini nostri Jesu Christi, et ei, quæ secúndum pietátem est, doctrínæ:
6	4	supérbus est, nihil sciens, sed languens circa quæstiónes, et pugnas verbórum: ex quibus oriúntur invídiæ, contentiónes, blasphémiæ, suspiciónes malæ,
6	5	conflictatiónes hóminum mente corruptórum, et qui veritáte priváti sunt, existimántium quæstum esse pietátem.
6	6	Est autem quæstus magnus píetas cum sufficiéntia.
6	7	Nihil enim intúlimus in hunc mundum: haud dúbium quod nec auférre quid póssumus.
6	8	Habéntes autem aliménta, et quibus tegámur, his conténti simus.
6	9	Nam qui volunt dívites fíeri, íncidunt in tentatiónem, et in láqueum diáboli, et desidéria multa inutília, et nocíva, quæ mergunt hómines in intéritum, et perditiónem.
6	10	Radix enim ómnium malórum est cupíditas: quam quidam appeténtes erravérunt a fide, et inseruérunt se dolóribus multis.
6	11	Tu autem o homo Dei hæc fuge: sectáre vero justítiam, pietátem, fidem, caritátem, patiéntiam, mansuetúdinem.
6	12	Certa bonum certámen fídei, apprehénde vitam ætérnam, in qua vocátus es, et conféssus bonam confessiónem coram multis téstibus.
6	13	Præcípio tibi coram Deo, qui vivíficat ómnia, et Christo Jesu, qui testimónium réddidit sub Póntio Piláto, bonam confessiónem:
6	14	ut serves mandátum sine mácula, irreprehensíbile usque in advéntum Dómini nostri Jesu Christi,
6	15	quem suis tempóribus osténdet beátus et solus potens, Rex regum, et Dóminus dominántium:
6	16	qui solus habet immortalitátem, et lucem inhábitat inaccessíbilem: quem nullus hóminum vidit, sed nec vidére potest: cui honor, et impérium sempitérnum. Amen.
6	17	Divítibus hujus sǽculi prǽcipe non sublíme sápere, neque speráre in incérto divitiárum, sed in Deo vivo (qui præstat nobis ómnia abúnde ad fruéndum)
6	18	bene ágere, dívites fíeri in bonis opéribus, fácile tribúere, communicáre,
6	19	thesaurizáre sibi fundaméntum bonum in futúrum, ut apprehéndant veram vitam.
6	20	O Timóthee, depósitum custódi, devítans profánas vocum novitátes, et oppositiónes falsi nóminis sciéntiæ,
6	21	quam quidam promitténtes, circa fidem excidérunt. Grátia tecum. Amen.
