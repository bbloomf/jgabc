1	1	Quóniam quidem multi conáti sunt ordináre narratiónem, quæ in nobis complétæ sunt, rerum:
1	2	sicut tradidérunt nobis, qui ab inítio ipsi vidérunt, et minístri fuérunt sermónis:
1	3	visum est et mihi, assecúto ómnia a princípio diligénter, ex órdine tibi scríbere, óptime Theóphile,
1	4	ut cognóscas eórum verbórum, de quibus erudítus es, veritátem.
1	5	Fuit in diébus Heródis, regis Judǽæ, sacérdos quidam nómine Zacharías de vice Abía, et uxor illíus de filiábus Aaron, et nomen ejus Elísabeth.
1	6	Erant autem justi ambo ante Deum, incedéntes in ómnibus mandátis, et justificatiónibus Dómini sine queréla.
1	7	Et non erat illis fílius, eo quod esset Elísabeth stérilis, et ambo processíssent in diébus suis.
1	8	Factum est autem, cum sacerdótio fungerétur in órdine vicis suæ ante Deum,
1	9	secúndum consuetúdinem sacerdótii, sorte éxiit ut incénsum póneret, ingréssus in templum Dómini:
1	10	et omnis multitúdo pópuli erat orans foris hora incénsi.
1	11	Appáruit autem illi ángelus Dómini, stans a dextris altáris incénsi.
1	12	Et Zacharías turbátus est videns, et timor írruit super eum.
1	13	Ait autem ad illum ángelus: Ne tímeas Zacharía, quóniam exaudíta est deprecátio tua: et uxor tua Elísabeth páriet tibi fílium, et vocábis nomen ejus Joánnem:
1	14	et erit gáudium tibi, et exsultátio, et multi in nativitáte ejus gaudébunt:
1	15	erit enim magnus coram Dómino: et vinum, et síceram non bibet, et Spíritu sancto replébitur adhuc ex útero matris suæ:
1	16	et multos filiórum Israël convértet ad Dóminum Deum ipsórum:
1	17	et ipse præcédet ante illum in spíritu, et virtúte Elíæ: ut convértat corda patrum in fílios, et incrédulos ad prudéntiam justórum, paráre Dómino plebem perféctam.
1	18	Et dixit Zacharías ad ángelum: Unde hoc sciam? ego enim sum senex, et uxor mea procéssit in diébus suis.
1	19	Et respóndens ángelus dixit ei: Ego sum Gábriel, qui asto ante Deum: et missus sum loqui ad te, et hæc tibi evangelizáre.
1	20	Et ecce eris tacens, et non póteris loqui usque in diem, quo hæc fiant, pro eo quod non credidísti verbis meis, quæ implebúntur in témpore suo.
1	21	Et erat plebs exspéctans Zacharíam: et mirabántur quod tardáret ipse in templo.
1	22	Egréssus autem non póterat loqui ad illos, et cognovérunt quod visiónem vidísset in templo. Et ipse erat ínnuens illis, et permánsit mutus.
1	23	Et factum est, ut impléti sunt dies offícii ejus, ábiit in domum suam:
1	24	post hos autem dies concépit Elísabeth uxor ejus, et occultábat se ménsibus quinque, dicens:
1	25	Quia sic fecit mihi Dóminus in diébus, quibus respéxit auférre oppróbrium meum inter hómines.
1	26	In mense autem sexto, missus est ángelus Gábriel a Deo in civitátem Galilǽæ, cui nomen Názareth,
1	27	ad vírginem desponsátam viro, cui nomen erat Joseph, de domo David: et nomen vírginis María.
1	28	Et ingréssus ángelus ad eam dixit: Ave grátia plena: Dóminus tecum: benedícta tu in muliéribus.
1	29	Quæ cum audísset, turbáta est in sermóne ejus, et cogitábat qualis esset ista salutátio.
1	30	Et ait ángelus ei: Ne tímeas María: invenísti enim grátiam apud Deum.
1	31	Ecce concípies in útero, et páries fílium, et vocábis nomen ejus Jesum.
1	32	Hic erit magnus, et Fílius Altíssimi vocábitur, et dabit illi Dóminus Deus sedem David patris ejus: et regnábit in domo Jacob in ætérnum,
1	33	et regni ejus non erit finis.
1	34	Dixit autem María ad ángelum: Quómodo fiet istud, quóniam virum non cognósco?
1	35	Et respóndens ángelus dixit ei: Spíritus sanctus supervéniet in te, et virtus Altíssimi obumbrábit tibi. Ideóque et quod nascétur ex te sanctum, vocábitur Fílius Dei.
1	36	Et ecce Elísabeth cognáta tua, et ipsa concépit fílium in senectúte sua: et hic mensis sextus est illi, quæ vocátur stérilis:
1	37	quia non erit impossíbile apud Deum omne verbum.
1	38	Dixit autem María: Ecce ancílla Dómini: fiat mihi secúndum verbum tuum. Et discéssit ab illa ángelus.
1	39	Exsúrgens autem María in diébus illis, ábiit in montána cum festinatióne, in civitátem Juda:
1	40	et intrávit in domum Zacharíæ, et salutávit Elísabeth.
1	41	Et factum est, ut audívit salutatiónem Maríæ Elísabeth, exsultávit infans in útero ejus: et repléta est Spíritu sancto Elísabeth:
1	42	et exclamávit voce magna, et dixit: Benedícta tu inter mulíeres, et benedíctus fructus ventris tui.
1	43	Et unde hoc mihi, ut véniat mater Dómini mei ad me?
1	44	Ecce enim ut facta est vox salutatiónis tuæ in áuribus meis, exsultávit in gáudio infans in útero meo.
1	45	Et beáta, quæ credidísti, quóniam perficiéntur ea, quæ dicta sunt tibi a Dómino.
1	46	Et ait María: Magníficat ánima mea Dóminum:
1	47	et exsultávit spíritus meus in Deo salutári meo.
1	48	Quia respéxit humilitátem ancíllæ suæ: ecce enim ex hoc beátam me dicent omnes generatiónes,
1	49	quia fecit mihi magna qui potens est: et sanctum nomen ejus.
1	50	Et misericórdia ejus a progénie in progénies timéntibus eum.
1	51	Fecit poténtiam in bráchio suo: dispérsit supérbos mente cordis sui.
1	52	Depósuit poténtes de sede, et exaltávit húmiles.
1	53	Esuriéntes implévit bonis: et dívites dimísit inánes.
1	54	Suscépit Israël púerum suum, recordátus misericórdiæ suæ.
1	55	Sicut locútus est ad patres nostros, Abraham et sémini ejus in sǽcula.
1	56	Mansit autem María cum illa quasi ménsibus tribus: et revérsa est in domum suam.
1	57	Elísabeth autem implétum est tempus pariéndi, et péperit fílium.
1	58	Et audiérunt vicíni, et cognáti ejus quia magnificávit Dóminus misericórdiam suam cum illa, et congratulabántur ei.
1	59	Et factum est in die octávo, venérunt circumcídere púerum, et vocábant eum nómine patris sui Zacharíam.
1	60	Et respóndens mater ejus, dixit: Nequáquam, sed vocábitur Joánnes.
1	61	Et dixérunt ad illam: Quia nemo est in cognatióne tua, qui vocétur hoc nómine.
1	62	Innuébant autem patri ejus, quem vellet vocári eum.
1	63	Et póstulans pugillárem scripsit, dicens: Joánnes est nomen ejus. Et miráti sunt univérsi.
1	64	Apértum est autem íllico os ejus, et lingua ejus, et loquebátur benedícens Deum.
1	65	Et factus est timor super omnes vicínos eórum: et super ómnia montána Judǽæ divulgabántur ómnia verba hæc:
1	66	et posuérunt omnes, qui audíerant in corde suo, dicéntes: Quis putas, puer iste erit? étenim manus Dómini erat cum illo.
1	67	Et Zacharías pater ejus replétus est Spíritu sancto: et prophetávit, dicens:
1	68	Benedíctus Dóminus Deus Israël, quia visitávit, et fecit redemptiónem plebis suæ:
1	69	et eréxit cornu salútis nobis in domo David púeri sui,
1	70	sicut locútus est per os sanctórum, qui a sǽculo sunt, prophetárum ejus:
1	71	salútem ex inimícis nostris, et de manu ómnium, qui odérunt nos:
1	72	ad faciéndam misericórdiam cum pátribus nostris: et memorári testaménti sui sancti.
1	73	Jusjurándum, quod jurávit ad Abraham patrem nostrum, datúrum se nobis:
1	74	ut sine timóre, de manu inimicórum nostrórum liberáti, serviámus illi,
1	75	in sanctitáte et justítia coram ipso, ómnibus diébus nostris.
1	76	Et tu puer, prophéta Altíssimi vocáberis: præíbis enim ante fáciem Dómini paráre vias ejus:
1	77	ad dandam sciéntiam salútis plebi ejus: in remissiónem peccatórum eórum:
1	78	per víscera misericórdiæ Dei nostri: in quibus visitávit nos, óriens ex alto:
1	79	illumináre his, qui in ténebris, et in umbra mortis sedent: ad dirigéndos pedes nostros in viam pacis.
1	80	Puer autem crescébat, et confortabátur spíritu: et erat in desértis usque in diem ostensiónis suæ ad Israël.
2	1	Factum est autem in diébus illis, éxiit edíctum a Cǽsare Augústo, ut describerétur univérsus orbis.
2	2	Hæc descríptio prima facta est a prǽside Sýriæ Cyríno:
2	3	et ibant omnes ut profiteréntur sínguli in suam civitátem.
2	4	Ascéndit autem et Joseph a Galilǽa de civitáte Názareth in Judǽam, in civitátem David, quæ vocátur Béthlehem: eo quod esset de domo, et família David,
2	5	ut profiterétur cum María desponsáta sibi uxóre prægnánte.
2	6	Factum est autem, cum essent ibi, impléti sunt dies ut páreret.
2	7	Et péperit Fílium suum primogénitum, et pannis eum invólvit, et reclinávit eum in præsépio: quia non erat eis locus in diversório.
2	8	Et pastóres erant in regióne eádem vigilántes, et custodiéntes vigílias noctis super gregem suum.
2	9	Et ecce ángelus Dómini stetit juxta illos, et cláritas Dei circumfúlsit illos, et timuérunt timóre magno.
2	10	Et dixit illis ángelus: Nolíte timére: ecce enim evangelízo vobis gáudium magnum, quod erit omni pópulo:
2	11	quia natus est vobis hódie Salvátor, qui est Christus Dóminus, in civitáte David.
2	12	Et hoc vobis signum: inveniétis infántem pannis involútum, et pósitum in præsépio.
2	13	Et súbito facta est cum ángelo multitúdo milítiæ cæléstis laudántium Deum, et dicéntium:
2	14	Glória in altíssimis Deo, et in terra pax homínibus bonæ voluntátis.
2	15	Et factum est, ut discessérunt ab eis ángeli in cælum: pastóres loquebántur ad ínvicem: Transeámus usque Béthlehem, et videámus hoc verbum, quod factum est, quod Dóminus osténdit nobis.
2	16	Et venérunt festinántes: et invenérunt Maríam, et Joseph, et infántem pósitum in præsépio.
2	17	Vidéntes autem cognovérunt de verbo, quod dictum erat illis de púero hoc.
2	18	Et omnes, qui audiérunt, miráti sunt: et de his, quæ dicta erant a pastóribus ad ipsos.
2	19	María autem conservábat ómnia verba hæc, cónferens in corde suo.
2	20	Et revérsi sunt pastóres glorificántes, et laudántes Deum in ómnibus, quæ audíerant, et víderant, sicut dictum est ad illos.
2	21	Et postquam consummáti sunt dies octo, ut circumciderétur puer, vocátum est nomen ejus Jesus, quod vocátum est ab ángelo priúsquam in útero conciperétur.
2	22	Et postquam impléti sunt dies purgatiónis ejus secúndum legem Móysi, tulérunt illum in Jerúsalem, ut sísterent eum Dómino,
2	23	sicut scriptum est in lege Dómini: Quia omne masculínum adapériens vulvam, sanctum Dómino vocábitur:
2	24	et ut darent hóstiam secúndum quod dictum est in lege Dómini, par túrturum, aut duos pullos columbárum.
2	25	Et ecce homo erat in Jerúsalem, cui nomen Símeon, et homo iste justus, et timorátus, exspéctans consolatiónem Israël: et Spíritus sanctus erat in eo.
2	26	Et respónsum accéperat a Spíritu sancto, non visúrum se mortem, nisi prius vidéret Christum Dómini.
2	27	Et venit in Spíritu in templum. Et cum indúcerent púerum Jesum paréntes ejus, ut fácerent secúndum consuetúdinem legis pro eo,
2	28	et ipse accépit eum in ulnas suas: et benedíxit Deum, et dixit:
2	29	Nunc dimíttis servum tuum Dómine, secúndum verbum tuum in pace:
2	30	quia vidérunt óculi mei salutáre tuum,
2	31	quod parásti ante fáciem ómnium populórum:
2	32	lumen ad revelatiónem géntium, et glóriam plebis tuæ Israël.
2	33	Et erat pater ejus et mater mirántes super his, quæ dicebántur de illo.
2	34	Et benedíxit illis Símeon, et dixit ad Maríam matrem ejus: Ecce pósitus est hic in ruínam, et in resurrectiónem multórum in Israël: et in signum, cui contradicétur:
2	35	et tuam ipsíus ánimam pertransíbit gládius, ut reveléntur ex multis córdibus cogitatiónes.
2	36	Et erat Anna prophetíssa, fília Phánuel, de tribu Aser: hæc procésserat in diébus multis, et víxerat cum viro suo annis septem a virginitáte sua.
2	37	Et hæc vídua usque ad annos octogínta quátuor: quæ non discedébat de templo, jejúniis, et obsecratiónibus sérviens nocte, ac die.
2	38	Et hæc, ipsa hora supervéniens, confitebátur Dómino: et loquebátur de illo ómnibus, qui exspectábant redemptiónem Israël.
2	39	Et ut perfecérunt ómnia secúndum legem Dómini, revérsi sunt in Galilǽam in civitátem suam Názareth.
2	40	Puer autem crescébat, et confortabátur plenus sapiéntia: et grátia Dei erat in illo.
2	41	Et ibant paréntes ejus per omnes annos in Jerúsalem, in die solémni Paschæ.
2	42	Et cum factus esset annórum duódecim, ascendéntibus illis Jerosólymam secúndum consuetúdinem diéi festi,
2	43	consummatísque diébus, cum redírent, remánsit puer Jesus in Jerúsalem, et non cognovérunt paréntes ejus.
2	44	Existimántes autem illum esse in comitátu, venérunt iter diéi, et requirébant eum inter cognátos, et notos.
2	45	Et non inveniéntes, regréssi sunt in Jerúsalem, requiréntes eum.
2	46	Et factum est, post tríduum invenérunt illum in templo sedéntem in médio doctórum, audiéntem illos, et interrogántem eos.
2	47	Stupébant autem omnes, qui eum audiébant, super prudéntia, et respónsis ejus.
2	48	Et vidéntes admiráti sunt. Et dixit mater ejus ad illum: Fili, quid fecísti nobis sic? ecce pater tuus, et ego doléntes quærebámus te.
2	49	Et ait ad illos: Quid est quod me quærebátis? nesciebátis quia in his, quæ Patris mei sunt, opórtet me esse?
2	50	Et ipsi non intellexérunt verbum quod locútus est ad eos.
2	51	Et descéndit cum eis, et venit Názareth: et erat súbditus illis. Et mater ejus conservábat ómnia verba hæc in corde suo.
2	52	Et Jesus proficiébat sapiéntia, et ætáte, et grátia apud Deum, et hómines.
3	1	Anno autem quintodécimo impérii Tibérii Cǽsaris, procuránte Póntio Piláto Judǽam, tetrárcha autem Galilǽæ Heróde, Philíppo autem fratre ejus tetrárcha Iturǽæ, et Trachonítidis regiónis, et Lysánia Abilínæ tetrárcha,
3	2	sub princípibus sacerdótum Anna et Caípha: factum est verbum Dómini super Joánnem, Zacharíæ fílium, in desérto.
3	3	Et venit in omnem regiónem Jordánis, prǽdicans baptísmum pœniténtiæ in remissiónem peccatórum,
3	4	sicut scriptum est in libro sermónum Isaíæ prophétæ: Vox clamántis in desérto: Paráte viam Dómini: rectas fácite sémitas ejus:
3	5	omnis vallis implébitur: et omnis mons, et collis humiliábitur: et erunt prava in dirécta, et áspera in vias planas:
3	6	et vidébit omnis caro salutáre Dei.
3	7	Dicébat ergo ad turbas, quæ exíbant ut baptizaréntur ab ipso: Genímina viperárum, quis osténdit vobis fúgere a ventúra ira?
3	8	Fácite ergo fructus dignos pœniténtiæ, et ne cœpéritis dícere: Patrem habémus Abraham. Dico enim vobis, quia potens est Deus de lapídibus istis suscitáre fílios Abrahæ.
3	9	Jam enim secúris ad radícem árborum pósita est. Omnis ergo arbor non fáciens fructum bonum, excidétur, et in ignem mittétur.
3	10	Et interrogábant eum turbæ, dicéntes: Quid ergo faciémus?
3	11	Respóndens autem dicébat illis: Qui habet duas túnicas, det non habénti: et qui habet escas, simíliter fáciat.
3	12	Venérunt autem et publicáni ut baptizaréntur, et dixérunt ad illum: Magíster, quid faciémus?
3	13	At ille dixit ad eos: Nihil ámplius, quam quod constitútum est vobis, faciátis.
3	14	Interrogábant autem eum et mílites, dicéntes: Quid faciémus et nos? Et ait illis: Néminem concutiátis, neque calúmniam faciátis: et conténti estóte stipéndiis vestris.
3	15	Existimánte autem pópulo, et cogitántibus ómnibus in córdibus suis de Joánne, ne forte ipse esset Christus,
3	16	respóndit Joánnes, dicens ómnibus: Ego quidem aqua baptízo vos: véniet autem fórtior me, cujus non sum dignus sólvere corrígiam calceamentórum ejus: ipse vos baptizábit in Spíritu sancto, et igni:
3	17	cujus ventilábrum in manu ejus, et purgábit áream suam, et congregábit tríticum in hórreum suum, páleas autem combúret igni inexstinguíbili.
3	18	Multa quidem et ália exhórtans evangelizábat pópulo.
3	19	Heródes autem tetrárcha cum corriperétur ab illo de Herodíade uxóre fratris sui, et de ómnibus malis, quæ fecit Heródes,
3	20	adjécit et hoc super ómnia, et inclúsit Joánnem in cárcere.
3	21	Factum est autem cum baptizarétur omnis pópulus, et Jesu baptizáto, et oránte, apértum est cælum:
3	22	et descéndit Spíritus sanctus corporáli spécie sicut colúmba in ipsum: et vox de cælo facta est: Tu es fílius meus diléctus, in te complácui mihi.
3	23	Et ipse Jesus erat incípiens quasi annórum trigínta, ut putabátur, fílius Joseph, qui fuit Heli, qui fuit Mathat,
3	24	qui fuit Levi, qui fuit Melchi, qui fuit Janne, qui fuit Joseph,
3	25	qui fuit Mathathíæ, qui fuit Amos, qui fuit Nahum, qui fuit Hesli, qui fuit Nagge,
3	26	qui fuit Mahath, qui fuit Mathathíæ, qui fuit Sémei, qui fuit Joseph, qui fuit Juda,
3	27	qui fuit Joánna, qui fuit Resa, qui fuit Zoróbabel, qui fuit Saláthiel, qui fuit Neri,
3	28	qui fuit Melchi, qui fuit Addi, qui fuit Cosan, qui fuit Elmadan, qui fuit Her,
3	29	qui fuit Jesu, qui fuit Eliézer, qui fuit Jorim, qui fuit Mathat, qui fuit Levi,
3	30	qui fuit Símeon, qui fuit Juda, qui fuit Joseph, qui fuit Jona, qui fuit Elíakim,
3	31	qui fuit Mélea, qui fuit Menna, qui fuit Máthatha, qui fuit Nathan, qui fuit David,
3	32	qui fuit Jesse, qui fuit Obed, qui fuit Booz, qui fuit Salmon, qui fuit Naásson,
3	33	qui fuit Amínadab, qui fuit Aram, qui fuit Esron, qui fuit Phares, qui fuit Judæ,
3	34	qui fuit Jacob, qui fuit Isaac, qui fuit Abrahæ, qui fuit Thare, qui fuit Nachor,
3	35	qui fuit Sarug, qui fuit Ragau, qui fuit Phaleg, qui fuit Heber, qui fuit Sale,
3	36	qui fuit Cáinan, qui fuit Arpháxad, qui fuit Sem, qui fuit Noë, qui fuit Lamech,
3	37	qui fuit Mathúsale, qui fuit Henoch, qui fuit Jared, qui fuit Maláleel, qui fuit Cáinan,
3	38	qui fuit Henos, qui fuit Seth, qui fuit Adam, qui fuit Dei.
4	1	Jesus autem plenus Spíritu sancto regréssus est a Jordáne: et agebátur a Spíritu in desértum
4	2	diébus quadragínta, et tentabátur a diábolo. Et nihil manducávit in diébus illis: et consummátis illis esúriit.
4	3	Dixit autem illi diábolus: Si Fílius Dei es, dic lápidi huic ut panis fiat.
4	4	Et respóndit ad illum Jesus: Scriptum est: Quia non in solo pane vivit homo, sed in omni verbo Dei.
4	5	Et duxit illum diábolus in montem excélsum, et osténdit illi ómnia regna orbis terræ in moménto témporis,
4	6	et ait illi: Tibi dabo potestátem hanc univérsam, et glóriam illórum: quia mihi trádita sunt, et cui volo do illa.
4	7	Tu ergo si adoráveris coram me, erunt tua ómnia.
4	8	Et respóndens Jesus, dixit illi: Scriptum est: Dóminum Deum tuum adorábis, et illi soli sérvies.
4	9	Et duxit illum in Jerúsalem, et státuit eum super pinnam templi, et dixit illi: Si Fílius Dei es, mitte te hinc deórsum.
4	10	Scriptum est enim quod ángelis suis mandávit de te, ut consérvent te:
4	11	et quia in mánibus tollent te, ne forte offéndas ad lápidem pedem tuum.
4	12	Et respóndens Jesus, ait illi: Dictum est: Non tentábis Dóminum Deum tuum.
4	13	Et consummáta omni tentatióne, diábolus recéssit ab illo, usque ad tempus.
4	14	Et regréssus est Jesus in virtúte Spíritus in Galilǽam, et fama éxiit per univérsam regiónem de illo.
4	15	Et ipse docébat in synagógis eórum, et magnificabátur ab ómnibus.
4	16	Et venit Názareth, ubi erat nutrítus, et intrávit secúndum consuetúdinem suam die sábbati in synagógam, et surréxit légere.
4	17	Et tráditus est illi liber Isaíæ prophétæ. Et ut revólvit librum, invénit locum ubi scriptum erat:
4	18	Spíritus Dómini super me: propter quod unxit me, evangelizáre paupéribus misit me, sanáre contrítos corde,
4	19	prædicáre captívis remissiónem, et cæcis visum, dimíttere confráctos in remissiónem, prædicáre annum Dómini accéptum, et diem retributiónis.
4	20	Et cum plicuísset librum, réddidit minístro, et sedit. Et ómnium in synagóga óculi erant intendéntes in eum.
4	21	Cœpit autem dícere ad illos: Quia hódie impléta est hæc scriptúra in áuribus vestris.
4	22	Et omnes testimónium illi dabant: et mirabántur in verbis grátiæ, quæ procedébant de ore ipsíus, et dicébant: Nonne hic est fílius Joseph?
4	23	Et ait illis: Utique dicétis mihi hanc similitúdinem: Médice cura teípsum: quanta audívimus facta in Caphárnaum, fac et hic in pátria tua.
4	24	Ait autem: Amen dico vobis, quia nemo prophéta accéptus est in pátria sua.
4	25	In veritáte dico vobis, multæ víduæ erant in diébus Elíæ in Israël, quando clausum est cælum annis tribus, et ménsibus sex, cum facta esset fames magna in omni terra:
4	26	et ad nullam illárum missus est Elías, nisi in Sarépta Sidóniæ, ad mulíerem víduam.
4	27	Et multi leprósi erant in Israël sub Eliséo prophéta: et nemo eórum mundátus est nisi Náaman Syrus.
4	28	Et repléti sunt omnes in synagóga ira, hæc audiéntes.
4	29	Et surrexérunt, et ejecérunt illum extra civitátem: et duxérunt illum usque ad supercílium montis, super quem cívitas illórum erat ædificáta, ut præcipitárent eum.
4	30	Ipse autem tránsiens per médium illórum, ibat.
4	31	Et descéndit in Caphárnaum civitátem Galilǽæ, ibíque docébat illos sábbatis.
4	32	Et stupébant in doctrína ejus, quia in potestáte erat sermo ipsíus.
4	33	Et in synagóga erat homo habens dæmónium immúndum, et exclamávit voce magna,
4	34	dicens: Sine, quid nobis et tibi, Jesu Nazaréne? venísti pérdere nos? scio te quis sis, Sanctus Dei.
4	35	Et increpávit illum Jesus, dicens: Obmutésce, et exi ab eo. Et cum projecísset illum dæmónium in médium, éxiit ab illo, nihílque illum nócuit.
4	36	Et factus est pavor in ómnibus, et colloquebántur ad ínvicem, dicéntes: Quod est hoc verbum, quia in potestáte et virtúte ímperat immúndis spirítibus, et éxeunt?
4	37	Et divulgabátur fama de illo in omnem locum regiónis.
4	38	Surgens autem Jesus de synagóga, introívit in domum Simónis. Socrus autem Simónis tenebátur magnis fébribus: et rogavérunt illum pro ea.
4	39	Et stans super illam imperávit febri: et dimísit illam. Et contínuo surgens, ministrábat illis.
4	40	Cum autem sol occidísset: omnes, qui habébant infírmos váriis languóribus, ducébant illos ad eum. At ille síngulis manus impónens, curábat eos.
4	41	Exíbant autem dæmónia a multis clamántia, et dicéntia: Quia tu es Fílius Dei: et íncrepans non sinébat ea loqui: quia sciébant ipsum esse Christum.
4	42	Facta autem die egréssus ibat in desértum locum, et turbæ requirébant eum, et venérunt usque ad ipsum: et detinébant illum ne discéderet ab eis.
4	43	Quibus ille ait: Quia et áliis civitátibus opórtet me evangelizáre regnum Dei: quia ídeo missus sum.
4	44	Et erat prǽdicans in synagógis Galilǽæ.
5	1	Factum est autem, cum turbæ irrúerent in eum, ut audírent verbum Dei, et ipse stabat secus stagnum Genésareth.
5	2	Et vidit duas naves stantes secus stagnum: piscatóres autem descénderant, et lavábant rétia.
5	3	Ascéndens autem in unam navim, quæ erat Simónis, rogávit eum a terra redúcere pusíllum. Et sedens docébat de navícula turbas.
5	4	Ut cessávit autem loqui, dixit ad Simónem: Duc in altum, et laxáte rétia vestra in captúram.
5	5	Et respóndens Simon, dixit illi: Præcéptor, per totam noctem laborántes nihil cépimus: in verbo autem tuo laxábo rete.
5	6	Et cum hoc fecíssent, conclusérunt píscium multitúdinem copiósam: rumpebátur autem rete eórum.
5	7	Et annuérunt sóciis, qui erant in ália navi, ut venírent, et adjuvárent eos. Et venérunt, et implevérunt ambas navículas, ita ut pene mergeréntur.
5	8	Quod cum vidéret Simon Petrus, prócidit ad génua Jesu, dicens: Exi a me, quia homo peccátor sum, Dómine.
5	9	Stupor enim circumdéderat eum, et omnes, qui cum illo erant, in captúra píscium, quam céperant:
5	10	simíliter autem Jacóbum, et Joánnem, fílios Zebedǽi, qui erant sócii Simónis. Et ait ad Simónem Jesus: Noli timére: ex hoc jam hómines eris cápiens.
5	11	Et subdúctis ad terram návibus, relíctis ómnibus, secúti sunt eum.
5	12	Et factum est, cum esset in una civitátum, et ecce vir plenus lepra, et videns Jesum, et prócidens in fáciem, rogávit eum, dicens: Dómine, si vis, potes me mundáre.
5	13	Et exténdens manum, tétigit eum, dicens: Volo: mundáre. Et conféstim lepra discéssit ab illo.
5	14	Et ipse præcépit illi ut némini díceret: sed, Vade, osténde te sacerdóti, et offer pro emundatióne tua, sicut præcépit Móyses, in testimónium illis.
5	15	Perambulábat autem magis sermo de illo: et conveniébant turbæ multæ ut audírent, et curaréntur ab infirmitátibus suis.
5	16	Ipse autem secedébat in desértum, et orábat.
5	17	Et factum est in una diérum, et ipse sedébat docens. Et erant Pharisǽi sedéntes, et legis doctóres, qui vénerant ex omni castéllo Galilǽæ, et Judǽæ, et Jerúsalem: et virtus Dómini erat ad sanándum eos.
5	18	Et ecce viri portántes in lecto hóminem, qui erat paralýticus: et quærébant eum inférre, et pónere ante eum.
5	19	Et non inveniéntes qua parte illum inférrent præ turba, ascendérunt supra tectum, et per tégulas summisérunt eum cum lecto in médium ante Jesum.
5	20	Quorum fidem ut vidit, dixit: Homo, remittúntur tibi peccáta tua.
5	21	Et cœpérunt cogitáre scribæ, et Pharisǽi, dicéntes: Quis est hic, qui lóquitur blasphémias? quis potest dimíttere peccáta, nisi solus Deus?
5	22	Ut cognóvit autem Jesus cogitatiónes eórum, respóndens, dixit ad illos: Quid cogitátis in córdibus vestris?
5	23	Quid est facílius dícere: Dimittúntur tibi peccáta: an dícere: Surge, et ámbula?
5	24	Ut autem sciátis quia Fílius hóminis habet potestátem in terra dimitténdi peccáta, (ait paralýtico) tibi dico, surge, tolle lectum tuum, et vade in domum tuam.
5	25	Et conféstim consúrgens coram illis, tulit lectum, in quo jacébat: et ábiit in domum suam, magníficans Deum.
5	26	Et stupor apprehéndit omnes, et magnificábant Deum. Et repléti sunt timóre, dicéntes: Quia vídimus mirabília hódie.
5	27	Et post hæc éxiit, et vidit publicánum nómine Levi, sedéntem ad telónium, et ait illi: Séquere me.
5	28	Et relíctis ómnibus, surgens secútus est eum.
5	29	Et fecit ei convívium magnum Levi in domo sua: et erat turba multa publicanórum, et aliórum, qui cum illis erant discumbéntes.
5	30	Et murmurábant Pharisǽi, et scribæ eórum, dicéntes ad discípulos ejus: Quare cum publicánis, et peccatóribus manducátis, et bíbitis?
5	31	Et respóndens Jesus, dixit ad illos: Non egent qui sani sunt médico, sed qui male habent.
5	32	Non veni vocáre justos, sed peccatóres ad pœniténtiam.
5	33	At illi dixérunt ad eum: Quare discípuli Joánnis jejúnant frequénter, et obsecratiónes fáciunt, simíliter et Pharisæórum: tui autem edunt, et bibunt?
5	34	Quibus ipse ait: Numquid potéstis fílios sponsi, dum cum illis est sponsus, fácere jejunáre?
5	35	Vénient autem dies, cum ablátus fúerit ab illis sponsus: tunc jejunábunt in illis diébus.
5	36	Dicébat autem et similitúdinem ad illos: Quia nemo commissúram a novo vestiménto immíttit in vestiméntum vetus: alióquin et novum rumpit, et véteri non cónvenit commissúra a novo.
5	37	Et nemo mittit vinum novum in utres véteres: alióquin rumpet vinum novum utres, et ipsum effundétur, et utres períbunt:
5	38	sed vinum novum in utres novos mitténdum est, et útraque conservántur.
5	39	Et nemo bibens vetus, statim vult novum: dicit enim: Vetus mélius est.
6	1	Factum est autem in sábbato secúndo, primo, cum transíret per sata, vellébant discípuli ejus spicas, et manducábant confricántes mánibus.
6	2	Quidam autem Pharisæórum, dicébant illis: Quid fácitis quod non licet in sábbatis?
6	3	Et respóndens Jesus ad eos, dixit: Nec hoc legístis quod fecit David, cum esurísset ipse, et qui cum illo erant:
6	4	quómodo intrávit in domum Dei, et panes propositiónis sumpsit, et manducávit, et dedit his, qui cum ipso erant: quos non licet manducáre nisi tantum sacerdótibus?
6	5	Et dicébat illis: Quia dóminus est Fílius hóminis étiam sábbati.
6	6	Factum est autem in álio sábbato, ut intráret in synagógam, et docéret. Et erat ibi homo, et manus ejus dextra erat árida.
6	7	Observábant autem scribæ, et Pharisǽi si in sábbato curáret, ut invenírent unde accusárent eum.
6	8	Ipse vero sciébat cogitatiónes eórum: et ait hómini, qui habébat manum áridam: Surge, et sta in médium. Et surgens stetit.
6	9	Ait autem ad illos Jesus: Intérrogo vos si licet sábbatis benefácere, an male: ánimam salvam fácere, an pérdere?
6	10	Et circumspéctis ómnibus dixit hómini: Exténde manum tuam. Et exténdit: et restitúta est manus ejus.
6	11	Ipsi autem repléti sunt insipiéntia, et colloquebántur ad ínvicem, quidnam fácerent Jesu.
6	12	Factum est autem in illis diébus, éxiit in montem oráre, et erat pernóctans in oratióne Dei.
6	13	Et cum dies factus esset, vocávit discípulos suos: et elégit duódecim ex ipsis (quos et apóstolos nominávit):
6	14	Simónem, quem cognominávit Petrum, et Andréam fratrem ejus, Jacóbum, et Joánnem, Philíppum, et Bartholomǽum,
6	15	Matthǽum, et Thomam, Jacóbum Alphǽi, et Simónem, qui vocátur Zelótes,
6	16	et Judam Jacóbi, et Judam Iscariótem, qui fuit próditor.
6	17	Et descéndens cum illis, stetit in loco campéstri, et turba discipulórum ejus, et multitúdo copiósa plebis ab omni Judǽa, et Jerúsalem, et marítima, et Tyri, et Sidónis,
6	18	qui vénerant ut audírent eum, et sanaréntur a languóribus suis. Et qui vexabántur a spirítibus immúndis, curabántur.
6	19	Et omnis turba quærébat eum tángere: quia virtus de illo exíbat, et sanábat omnes.
6	20	Et ipse elevátis óculis in discípulos suos, dicébat: Beáti páuperes, quia vestrum est regnum Dei.
6	21	Beáti, qui nunc esurítis, quia saturabímini. Beáti, qui nunc fletis, quia ridébitis.
6	22	Beáti éritis cum vos óderint hómines, et cum separáverint vos, et exprobráverint, et ejécerint nomen vestrum tamquam malum propter Fílium hóminis.
6	23	Gaudéte in illa die, et exsultáte: ecce enim merces vestra multa est in cælo: secúndum hæc enim faciébant prophétis patres eórum.
6	24	Verúmtamen væ vobis divítibus, quia habétis consolatiónem vestram.
6	25	Væ vobis, qui saturáti estis: quia esuriétis. Væ vobis, qui ridétis nunc: quia lugébitis et flébitis.
6	26	Væ cum benedíxerint vobis hómines: secúndum hæc enim faciébant pseudoprophétis patres eórum.
6	27	Sed vobis dico, qui audítis: dilígite inimícos vestros, benefácite his qui odérunt vos.
6	28	Benedícite maledicéntibus vobis, et oráte pro calumniántibus vos.
6	29	Et qui te pércutit in maxíllam, præbe et álteram. Et ab eo, qui aufert tibi vestiméntum, étiam túnicam noli prohibére.
6	30	Omni autem peténti te, tríbue: et qui aufert quæ tua sunt, ne répetas.
6	31	Et prout vultis ut fáciant vobis hómines, et vos fácite illis simíliter.
6	32	Et si dilígitis eos, qui vos díligunt, quæ vobis est grátia? nam et peccatóres diligéntes se díligunt.
6	33	Et si benefecéritis his, qui vobis benefáciunt, quæ vobis est grátia? síquidem et peccatóres hoc fáciunt.
6	34	Et si mútuum dedéritis his, a quibus sperátis recípere, quæ grátia est vobis? nam et peccatóres peccatóribus fœnerántur, ut recípiant æquália.
6	35	Verúmtamen dilígite inimícos vestros: benefácite, et mútuum date, nihil inde sperántes: et erit merces vestra multa, et éritis fílii Altíssimi, quia ipse benígnus est super ingrátos et malos.
6	36	Estóte ergo misericórdes sicut et Pater vester miséricors est.
6	37	Nolíte judicáre, et non judicabímini: nolíte condemnáre, et non condemnabímini. Dimíttite, et dimittémini.
6	38	Date, et dábitur vobis: mensúram bonam, et confértam, et coagitátam, et supereffluéntem dabunt in sinum vestrum. Eádem quippe mensúra, qua mensi fuéritis, remetiétur vobis.
6	39	Dicébat autem illis et similitúdinem: Numquid potest cæcus cæcum dúcere? nonne ambo in fóveam cadunt?
6	40	Non est discípulus super magístrum: perféctus autem omnis erit, si sit sicut magíster ejus.
6	41	Quid autem vides festúcam in óculo fratris tui, trabem autem, quæ in óculo tuo est, non consíderas?
6	42	aut quómodo potes dícere fratri tuo: Frater, sine ejíciam festúcam de óculo tuo: ipse in óculo tuo trabem non videns? Hypócrita, éjice primum trabem de óculo tuo: et tunc perspícies ut edúcas festúcam de óculo fratris tui.
6	43	Non est enim arbor bona, quæ facit fructus malos: neque arbor mala, fáciens fructum bonum.
6	44	Unaquǽque enim arbor de fructu suo cognóscitur. Neque enim de spinis cólligunt ficus: neque de rubo vindémiant uvam.
6	45	Bonus homo de bono thesáuro cordis sui profert bonum: et malus homo de malo thesáuro profert malum. Ex abundántia enim cordis os lóquitur.
6	46	Quid autem vocátis me Dómine, Dómine: et non fácitis quæ dico?
6	47	Omnis, qui venit ad me, et audit sermónes meos, et facit eos, osténdam vobis cui símilis sit:
6	48	símilis est hómini ædificánti domum, qui fodit in altum, et pósuit fundaméntum super petram: inundatióne autem facta, illísum est flumen dómui illi, et non pótuit eam movére: fundáta enim erat super petram.
6	49	Qui autem audit, et non facit, símilis est hómini ædificánti domum suam super terram sine fundaménto: in quam illísus est flúvius, et contínuo cécidit: et facta est ruína domus illíus magna.
7	1	Cum autem implésset ómnia verba sua in aures plebis, intrávit Caphárnaum.
7	2	Centuriónis autem cujúsdam servus male habens, erat moritúrus: qui illi erat pretiósus.
7	3	Et cum audísset de Jesu, misit ad eum senióres Judæórum, rogans eum ut veníret, et salváret servum ejus.
7	4	At illi cum veníssent ad Jesum, rogábant eum sollícite, dicéntes ei: Quia dignus est ut hoc illi præstes:
7	5	díligit enim gentem nostram, et synagógam ipse ædificávit nobis.
7	6	Jesus autem ibat cum illis. Et cum jam non longe esset a domo, misit ad eum centúrio amícos, dicens: Dómine, noli vexári: non enim sum dignus ut sub tectum meum intres:
7	7	propter quod et meípsum non sum dignum arbitrátus ut venírem ad te: sed dic verbo, et sanábitur puer meus.
7	8	Nam et ego homo sum sub potestáte constitútus, habens sub me mílites: et dico huic, Vade, et vadit: et álii, Veni, et venit: et servo meo, Fac hoc, et facit.
7	9	Quo audíto Jesus mirátus est: et convérsus sequéntibus se turbis, dixit: Amen dico vobis, nec in Israël tantam fidem invéni.
7	10	Et revérsi, qui missi fúerant, domum, invenérunt servum, qui langúerat, sanum.
7	11	Et factum est: deínceps ibat in civitátem, quæ vocátur Naim: et ibant cum eo discípuli ejus, et turba copiósa.
7	12	Cum autem appropinquáret portæ civitátis, ecce defúnctus efferebátur fílius únicus matris suæ: et hæc vídua erat: et turba civitátis multa cum illa.
7	13	Quam cum vidísset Dóminus, misericórdia motus super eam, dixit illi: Noli flere.
7	14	Et accéssit, et tétigit lóculum. (Hi autem, qui portábant, stetérunt.) Et ait: Adoléscens, tibi dico, surge.
7	15	Et resédit qui erat mórtuus, et cœpit loqui. Et dedit illum matri suæ.
7	16	Accépit autem omnes timor: et magnificábant Deum, dicéntes: Quia prophéta magnus surréxit in nobis: et quia Deus visitávit plebem suam.
7	17	Et éxiit hic sermo in univérsam Judǽam de eo, et in omnem circa regiónem.
7	18	Et nuntiavérunt Joánni discípuli ejus de ómnibus his.
7	19	Et convocávit duos de discípulis suis Joánnes, et misit ad Jesum, dicens: Tu es qui ventúrus es, an álium exspectámus?
7	20	Cum autem veníssent ad eum viri, dixérunt: Joánnes Baptísta misit nos ad te dicens: Tu es qui ventúrus es, an álium exspectámus?
7	21	(In ipsa autem hora multos curávit a languóribus, et plagis, et spirítibus malis, et cæcis multis donávit visum.)
7	22	Et respóndens, dixit illis: Eúntes renuntiáte Joánni quæ audístis, et vidístis: quia cæci vident, claudi ámbulant, leprósi mundántur, surdi áudiunt, mórtui resúrgunt, páuperes evangelizántur:
7	23	et beátus est quicúmque non fúerit scandalizátus in me.
7	24	Et cum discessíssent núntii Joánnis, cœpit de Joánne dícere ad turbas: Quid exístis in desértum vidére? arúndinem vento agitátam?
7	25	Sed quid exístis vidére? hóminem móllibus véstibus indútum? Ecce qui in veste pretiósa sunt et delíciis, in dómibus regum sunt.
7	26	Sed quid exístis vidére? prophétam? Utique dico vobis, et plus quam prophétam:
7	27	hic est, de quo scriptum est: Ecce mitto ángelum meum ante fáciem tuam, qui præparábit viam tuam ante te.
7	28	Dico enim vobis: major inter natos mulíerum prophéta Joánne Baptísta nemo est: qui autem minor est in regno Dei, major est illo.
7	29	Et omnis pópulus áudiens et publicáni, justificavérunt Deum, baptizáti baptísmo Joánnis.
7	30	Pharisǽi autem, et legisperíti consílium Dei sprevérunt in semetípsos, non baptizáti ab eo.
7	31	Ait autem Dóminus: Cui ergo símiles dicam hómines generatiónis hujus? et cui símiles sunt?
7	32	Símiles sunt púeris sedéntibus in foro, et loquéntibus ad ínvicem, et dicéntibus: Cantávimus vobis tíbiis, et non saltástis: lamentávimus, et non plorástis.
7	33	Venit enim Joánnes Baptísta, neque mandúcans panem, neque bibens vinum, et dícitis: Dæmónium habet.
7	34	Venit Fílius hóminis mandúcans, et bibens, et dícitis: Ecce homo devorátor, et bibens vinum, amícus publicanórum, et peccatórum.
7	35	Et justificáta est sapiéntia ab ómnibus fíliis suis.
7	36	Rogábat autem illum quidam de Pharisǽis, ut manducáret cum illo. Et ingréssus domum Pharisǽi discúbuit.
7	37	Et ecce múlier, quæ erat in civitáte peccátrix, ut cognóvit quod accubuísset in domo Pharisǽi, áttulit alabástrum unguénti:
7	38	et stans retro secus pedes ejus, lácrymis cœpit rigáre pedes ejus, et capíllis cápitis sui tergébat, et osculabátur pedes ejus, et unguénto ungébat.
7	39	Videns autem Pharisǽus, qui vocáverat eum, ait intra se dicens: Hic si esset prophéta, sciret útique, quæ, et qualis est múlier, quæ tangit eum: quia peccátrix est.
7	40	Et respóndens Jesus, dixit ad illum: Simon, hábeo tibi áliquid dícere. At ille ait: Magíster, dic.
7	41	Duo debitóres erant cuídam fœneratóri: unus debébat denários quingéntos, et álius quinquagínta.
7	42	Non habéntibus illis unde rédderent, donávit utrísque. Quis ergo eum plus díligit?
7	43	Respóndens Simon dixit: Æstimo quia is, cui plus donávit. At ille dixit ei: Recte judicásti.
7	44	Et convérsus ad mulíerem, dixit Simóni: Vides hanc mulíerem? Intrávi in domum tuam, aquam pédibus meis non dedísti: hæc autem lácrymis rigávit pedes meos, et capíllis suis tersit.
7	45	Osculum mihi non dedísti: hæc autem ex quo intrávit, non cessávit osculári pedes meos.
7	46	Oleo caput meum non unxísti: hæc autem unguénto unxit pedes meos.
7	47	Propter quod dico tibi: remittúntur ei peccáta multa, quóniam diléxit multum. Cui autem minus dimíttitur, minus díligit.
7	48	Dixit autem ad illam: Remittúntur tibi peccáta.
7	49	Et cœpérunt qui simul accumbébant, dícere intra se: Quis est hic, qui étiam peccáta dimíttit?
7	50	Dixit autem ad mulíerem: Fides tua te salvam fecit: vade in pace.
8	1	Et factum est deínceps, et ipse iter faciébat per civitátes, et castélla prǽdicans, et evangelízans regnum Dei: et duódecim cum illo,
8	2	et mulíeres áliquæ, quæ erant curátæ a spirítibus malígnis, et infirmitátibus: María, quæ vocátur Magdaléne, de qua septem dæmónia exíerant,
8	3	et Joánna uxor Chusæ procuratóris Heródis, et Susánna, et áliæ multæ, quæ ministrábant ei de facultátibus suis.
8	4	Cum autem turba plúrima convenírent, et de civitátibus properárent ad eum, dixit per similitúdinem:
8	5	Exiit qui séminat, semináre semen suum. Et dum séminat, áliud cécidit secus viam, et conculcátum est, et vólucres cæli comedérunt illud.
8	6	Et áliud cécidit supra petram: et natum áruit, quia non habébat humórem.
8	7	Et áliud cécidit inter spinas, et simul exórtæ spinæ suffocavérunt illud.
8	8	Et áliud cécidit in terram bonam: et ortum fecit fructum céntuplum. Hæc dicens clamábat: Qui habet aures audiéndi, áudiat.
8	9	Interrogábant autem eum discípuli ejus, quæ esset hæc parábola.
8	10	Quibus ipse dixit: Vobis datum est nosse mystérium regni Dei, céteris autem in parábolis: ut vidéntes non vídeant, et audiéntes non intélligant.
8	11	Est autem hæc parábola: Semen est verbum Dei.
8	12	Qui autem secus viam, hi sunt qui áudiunt: deínde venit diábolus, et tollit verbum de corde eórum, ne credéntes salvi fiant.
8	13	Nam qui supra petram, qui cum audíerint, cum gáudio suscípiunt verbum: et hi radíces non habent: qui ad tempus credunt, et in témpore tentatiónis recédunt.
8	14	Quod autem in spinas cécidit: hi sunt, qui audiérunt, et a sollicitudínibus, et divítiis, et voluptátibus vitæ eúntes, suffocántur, et non réferunt fructum.
8	15	Quod autem in bonam terram: hi sunt, qui in corde bono et óptimo audiéntes verbum rétinent, et fructum áfferunt in patiéntia.
8	16	Nemo autem lucérnam accéndens, óperit eam vase, aut subtus lectum ponit: sed supra candelábrum ponit, ut intrántes vídeant lumen.
8	17	Non est enim occúltum, quod non manifestétur: nec abscónditum, quod non cognoscátur, et in palam véniat.
8	18	Vidéte ergo quómodo audiátis. Qui enim habet, dábitur illi: et quicúmque non habet, étiam quod putat se habére, auferétur ab illo.
8	19	Venérunt autem ad illum mater, et fratres ejus, et non póterant adíre eum præ turba.
8	20	Et nuntiátum est illi: Mater tua, et fratres tui stant foris, voléntes te vidére.
8	21	Qui respóndens, dixit ad eos: Mater mea, et fratres mei hi sunt, qui verbum Dei áudiunt, et fáciunt.
8	22	Factum est autem in una diérum: et ipse ascéndit in navículam, et discípuli ejus, et ait ad illos: Transfretémus trans stagnum. Et ascendérunt.
8	23	Et navigántibus illis, obdormívit, et descéndit procélla venti in stagnum, et complebántur, et periclitabántur.
8	24	Accedéntes autem suscitavérunt eum, dicéntes: Præcéptor, perímus. At ille surgens, increpávit ventum, et tempestátem aquæ, et cessávit: et facta est tranquíllitas.
8	25	Dixit autem illis: Ubi est fides vestra? Qui timéntes, miráti sunt ad ínvicem, dicéntes: Quis putas hic est, quia et ventis, et mari ímperat, et obédiunt ei?
8	26	Et navigavérunt ad regiónem Gerasenórum, quæ est contra Galilǽam.
8	27	Et cum egréssus esset ad terram, occúrrit illi vir quidam, qui habébat dæmónium jam tempóribus multis, et vestiménto non induebátur, neque in domo manébat, sed in monuméntis.
8	28	Is, ut vidit Jesum, prócidit ante illum: et exclámans voce magna, dixit: Quid mihi et tibi est, Jesu Fili Dei Altíssimi? óbsecro te, ne me tórqueas.
8	29	Præcipiébat enim spirítui immúndo ut exíret ab hómine. Multis enim tempóribus arripiébat illum, et vinciebátur caténis, et compédibus custodítus. Et ruptis vínculis agebátur a dæmónio in desérta.
8	30	Interrogávit autem illum Jesus, dicens: Quod tibi nomen est? At ille dixit: Légio: quia intráverant dæmónia multa in eum.
8	31	Et rogábant illum ne imperáret illis ut in abýssum irent.
8	32	Erat autem ibi grex porcórum multórum pascéntium in monte: et rogábant eum, ut permítteret eis in illos íngredi. Et permísit illis.
8	33	Exiérunt ergo dæmónia ab hómine, et intravérunt in porcos: et ímpetu ábiit grex per præceps in stagnum, et suffocátus est.
8	34	Quod ut vidérunt factum qui pascébant, fugérunt, et nuntiavérunt in civitátem, et in villas.
8	35	Exiérunt autem vidére quod factum est, et venérunt ad Jesum, et invenérunt hóminem sedéntem, a quo dæmónia exíerant, vestítum ac sana mente, ad pedes ejus, et timuérunt.
8	36	Nuntiavérunt autem illis, et qui víderant, quómodo sanus factus esset a legióne:
8	37	et rogavérunt illum omnis multitúdo regiónis Gerasenórum ut discéderet ab ipsis: quia magno timóre tenebántur. Ipse autem ascéndens navim, revérsus est.
8	38	Et rogábat illum vir, a quo dæmónia exíerant, ut cum eo esset. Dimísit autem eum Jesus, dicens:
8	39	Redi in domum tuam, et narra quanta tibi fecit Deus. Et ábiit per univérsam civitátem, prǽdicans quanta illi fecísset Jesus.
8	40	Factum est autem cum rediísset Jesus, excépit illum turba: erant enim omnes exspectántes eum.
8	41	Et ecce venit vir, cui nomen Jáirus, et ipse princeps synagógæ erat: et cécidit ad pedes Jesu, rogans eum ut intráret in domum ejus,
8	42	quia única fília erat ei fere annórum duódecim, et hæc moriebátur. Et cóntigit, dum iret, a turba comprimebátur.
8	43	Et múlier quædam erat in fluxu sánguinis ab annis duódecim, quæ in médicos erogáverat omnem substántiam suam, nec ab ullo pótuit curári:
8	44	accéssit retro, et tétigit fímbriam vestiménti ejus: et conféstim stetit fluxus sánguinis ejus.
8	45	Et ait Jesus: Quis est, qui me tétigit? Negántibus autem ómnibus, dixit Petrus, et qui cum illo erant: Præcéptor, turbæ te cómprimunt, et afflígunt, et dicis: Quis me tétigit?
8	46	Et dicit Jesus: Tétigit me áliquis: nam ego novi virtútem de me exiísse.
8	47	Videns autem múlier, quia non látuit, tremens venit, et prócidit ante pedes ejus: et ob quam causam tetígerit eum, indicávit coram omni pópulo: et quemádmodum conféstim sanáta sit.
8	48	At ipse dixit ei: Fília, fides tua salvam te fecit: vade in pace.
8	49	Adhuc illo loquénte, venit quidam ad príncipem synagógæ, dicens ei: Quia mórtua est fília tua, noli vexáre illum.
8	50	Jesus autem, audíto hoc verbo, respóndit patri puéllæ: Noli timére, crede tantum, et salva erit.
8	51	Et cum venísset domum, non permísit intráre secum quemquam, nisi Petrum, et Jacóbum, et Joánnem, et patrem, et matrem puéllæ.
8	52	Flebant autem omnes, et plangébant illam. At ille dixit: Nolíte flere: non est mórtua puélla, sed dormit.
8	53	Et deridébant eum, sciéntes quod mórtua esset.
8	54	Ipse autem tenens manum ejus clamávit, dicens: Puélla, surge.
8	55	Et revérsus est spíritus ejus, et surréxit contínuo. Et jussit illi dari manducáre.
8	56	Et stupuérunt paréntes ejus, quibus præcépit ne alícui dícerent quod factum erat.
9	1	Convocátis autem duódecim Apóstolis, dedit illis virtútem, et potestátem super ómnia dæmónia, et ut languóres curárent.
9	2	Et misit illos prædicáre regnum Dei, et sanáre infírmos.
9	3	Et ait ad illos: Nihil tuléritis in via, neque virgam, neque peram, neque panem, neque pecúniam, neque duas túnicas habeátis.
9	4	Et in quamcúmque domum intravéritis, ibi manéte, et inde ne exeátis.
9	5	Et quicúmque non recéperint vos: exeúntes de civitáte illa, étiam púlverem pedum vestrórum excútite in testimónium supra illos.
9	6	Egréssi autem circuíbant per castélla evangelizántes, et curántes ubíque.
9	7	Audívit autem Heródes tetrárcha ómnia, quæ fiébant ab eo, et hæsitábat eo quod dicerétur
9	8	a quibúsdam: Quia Joánnes surréxit a mórtuis: a quibúsdam vero: Quia Elías appáruit: ab áliis autem: Quia prophéta unus de antíquis surréxit.
9	9	Et ait Heródes: Joánnem ego decollávi: quis est autem iste, de quo ego tália áudio? Et quærébat vidére eum.
9	10	Et revérsi Apóstoli, narravérunt illi quæcúmque fecérunt: et assúmptis illis secéssit seórsum in locum desértum, qui est Bethsáidæ.
9	11	Quod cum cognovíssent turbæ, secútæ sunt illum: et excépit eos, et loquebátur illis de regno Dei, et eos, qui cura indigébant, sanábat.
9	12	Dies autem cœ́perat declináre, et accedéntes duódecim dixérunt illi: Dimítte turbas, ut eúntes in castélla, villásque quæ circa sunt, divértant, et invéniant escas: quia hic in loco desérto sumus.
9	13	Ait autem ad illos: Vos date illis manducáre. At illi dixérunt: Non sunt nobis plus quam quinque panes, et duo pisces: nisi forte nos eámus, et emámus in omnem hanc turbam escas.
9	14	Erant autem fere viri quinque míllia. Ait autem ad discípulos suos: Fácite illos discúmbere per convívia quinquagénos.
9	15	Et ita fecérunt. Et discúmbere fecérunt omnes.
9	16	Accéptis autem quinque pánibus, et duóbus píscibus, respéxit in cælum, et benedíxit illis: et fregit, et distríbuit discípulis suis, ut pónerent ante turbas.
9	17	Et manducavérunt omnes, et saturáti sunt. Et sublátum est quod supérfuit illis, fragmentórum cóphini duódecim.
9	18	Et factum est cum solus esset orans, erant cum illo et discípuli: et interrogávit illos, dicens: Quem me dicunt esse turbæ?
9	19	At illi respondérunt, et dixérunt: Joánnem Baptístam, álii autem Elíam, álii vero quia unus prophéta de prióribus surréxit.
9	20	Dixit autem illis: Vos autem quem me esse dícitis? Respóndens Simon Petrus, dixit: Christum Dei.
9	21	At ille íncrepans illos, præcépit ne cui dícerent hoc,
9	22	dicens: Quia opórtet Fílium hóminis multa pati, et reprobári a senióribus, et princípibus sacerdótum, et scribis, et occídi, et tértia die resúrgere.
9	23	Dicébat autem ad omnes: Si quis vult post me veníre, ábneget semetípsum, et tollat crucem suam quotídie, et sequátur me.
9	24	Qui enim volúerit ánimam suam salvam fácere, perdet illam: nam qui perdíderit ánimam suam propter me, salvam fáciet illam.
9	25	Quid enim próficit homo, si lucrétur univérsum mundum, se autem ipsum perdat, et detriméntum sui fáciat?
9	26	Nam qui me erubúerit, et meos sermónes: hunc Fílius hóminis erubéscet cum vénerit in majestáte sua, et Patris, et sanctórum angelórum.
9	27	Dico autem vobis vere: sunt áliqui hic stantes, qui non gustábunt mortem donec vídeant regnum Dei.
9	28	Factum est autem post hæc verba fere dies octo, et assúmpsit Petrum, et Jacóbum, et Joánnem, et ascéndit in montem ut oráret.
9	29	Et facta est, dum oráret, spécies vultus ejus áltera: et vestítus ejus albus et refúlgens.
9	30	Et ecce duo viri loquebántur cum illo. Erant autem Móyses, et Elías,
9	31	visi in majestáte: et dicébant excéssum ejus, quem completúrus erat in Jerúsalem.
9	32	Petrus vero, et qui cum illo erant, graváti erant somno. Et evigilántes vidérunt majestátem ejus, et duos viros, qui stabant cum illo.
9	33	Et factum est cum discéderent ab illo, ait Petrus ad Jesum: Præcéptor, bonum est nos hic esse: et faciámus tria tabernácula, unum tibi, et unum Móysi, et unum Elíæ: nésciens quid díceret.
9	34	Hæc autem illo loquénte, facta est nubes, et obumbrávit eos: et timuérunt, intrántibus illis in nubem.
9	35	Et vox facta est de nube, dicens: Hic est Fílius meus diléctus, ipsum audíte.
9	36	Et dum fíeret vox, invéntus est Jesus solus. Et ipsi tacuérunt, et némini dixérunt in illis diébus quidquam ex his, quæ víderant.
9	37	Factum est autem in sequénti die, descendéntibus illis de monte, occúrrit illis turba multa.
9	38	Et ecce vir de turba exclamávit, dicens: Magíster, óbsecro te, réspice in fílium meum quia únicus est mihi:
9	39	et ecce spíritus apprehéndit eum, et súbito clamat, et elídit, et díssipat eum cum spuma, et vix discédit dilánians eum:
9	40	et rogávi discípulos tuos ut ejícerent illum, et non potuérunt.
9	41	Respóndens autem Jesus, dixit: O generátio infidélis, et pervérsa, úsquequo ero apud vos, et pátiar vos? Adduc huc fílium tuum.
9	42	Et cum accéderet, elísit illum dæmónium, et dissipávit.
9	43	Et increpávit Jesus spíritum immúndum, et sanávit púerum, et réddidit illum patri ejus.
9	44	Stupébant autem omnes in magnitúdine Dei: omnibúsque mirántibus in ómnibus, quæ faciébat, dixit ad discípulos suos: Pónite vos in córdibus vestris sermónes istos: Fílius enim hóminis futúrum est ut tradátur in manus hóminum.
9	45	At illi ignorábant verbum istud, et erat velátum ante eos ut non sentírent illud: et timébant eum interrogáre de hoc verbo.
9	46	Intrávit autem cogitátio in eos, quis eórum major esset.
9	47	At Jesus videns cogitatiónes cordis illórum, apprehéndit púerum, et státuit illum secus se,
9	48	et ait illis: Quicúmque suscéperit púerum istum in nómine meo, me récipit: et quicúmque me recéperit, récipit eum, qui me misit. Nam qui minor est inter vos omnes, hic major est.
9	49	Respóndens autem Joánnes dixit: Præcéptor, vídimus quemdam in nómine tuo ejiciéntem dæmónia, et prohibúimus eum: quia non séquitur nobíscum.
9	50	Et ait ad illum Jesus: Nolíte prohibére: qui enim non est advérsum vos, pro vobis est.
9	51	Factum est autem dum compleréntur dies assumptiónis ejus, et ipse fáciem suam firmávit ut iret in Jerúsalem.
9	52	Et misit núntios ante conspéctum suum: et eúntes intravérunt in civitátem Samaritanórum ut parárent illi.
9	53	Et non recepérunt eum, quia fácies ejus erat eúntis in Jerúsalem.
9	54	Cum vidíssent autem discípuli ejus Jacóbus, et Joánnes, dixérunt: Dómine, vis dícimus ut ignis descéndat de cælo, et consúmat illos?
9	55	Et convérsus increpávit illos, dicens: Nescítis cujus spíritus estis.
9	56	Fílius hóminis non venit ánimas pérdere, sed salváre. Et abiérunt in áliud castéllum.
9	57	Factum est autem: ambulántibus illis in via, dixit quidam ad illum: Sequar te quocúmque íeris.
9	58	Dixit illi Jesus: Vulpes fóveas habent, et vólucres cæli nidos: Fílius autem hóminis non habet ubi caput reclínet.
9	59	Ait autem ad álterum: Séquere me: ille autem dixit: Dómine, permítte mihi primum ire, et sepelíre patrem meum.
9	60	Dixítque ei Jesus: Sine ut mórtui sepéliant mórtuos suos: tu autem vade, et annúntia regnum Dei.
9	61	Et ait alter: Sequar te Dómine, sed permítte mihi primum renuntiáre his, quæ domi sunt.
9	62	Ait ad illum Jesus: Nemo mittens manum suam ad arátrum, et respíciens retro, aptus est regno Dei.
10	1	Post hæc autem designávit Dóminus et álios septuagínta duos: et misit illos binos ante fáciem suam in omnem civitátem et locum, quo erat ipse ventúrus.
10	2	Et dicébat illis: Messis quidem multa, operárii autem pauci. Rogáte ergo dóminum messis ut mittat operários in messem suam.
10	3	Ite: ecce ego mitto vos sicut agnos inter lupos.
10	4	Nolíte portáre sácculum, neque peram, neque calceaménta, et néminem per viam salutavéritis.
10	5	In quamcúmque domum intravéritis, primum dícite: Pax huic dómui:
10	6	et si ibi fúerit fílius pacis, requiéscet super illum pax vestra: sin autem, ad vos revertétur.
10	7	In eádem autem domo manéte, edéntes et bibéntes quæ apud illos sunt: dignus est enim operárius mercéde sua. Nolíte transíre de domo in domum.
10	8	Et in quamcúmque civitátem intravéritis, et suscéperint vos, manducáte quæ apponúntur vobis:
10	9	et curáte infírmos, qui in illa sunt, et dícite illis: Appropinquávit in vos regnum Dei.
10	10	In quamcúmque autem civitátem intravéritis, et non suscéperint vos, exeúntes in platéas ejus, dícite:
10	11	Etiam púlverem, qui adhǽsit nobis de civitáte vestra, extérgimus in vos: tamen hoc scitóte, quia appropinquávit regnum Dei.
10	12	Dico vobis, quia Sódomis in die illa remíssius erit, quam illi civitáti.
10	13	Væ tibi Corózain, væ tibi Bethsáida: quia si in Tyro, et Sidóne factæ fuíssent virtútes, quæ factæ sunt in vobis, olim in cilício, et cínere sedéntes pœnitérent.
10	14	Verúmtamen Tyro, et Sidóni remíssius erit in judício, quam vobis.
10	15	Et tu Caphárnaum, usque ad cælum exaltáta, usque ad inférnum demergéris.
10	16	Qui vos audit, me audit: et qui vos spernit, me spernit. Qui autem me spernit, spernit eum, qui misit me.
10	17	Revérsi sunt autem septuagínta duo cum gáudio, dicéntes: Dómine, étiam dæmónia subjiciúntur nobis in nómine tuo.
10	18	Et ait illis: Vidébam Sátanam sicut fulgur de cælo cadéntem.
10	19	Ecce dedi vobis potestátem calcándi supra serpéntes, et scorpiónes, et super omnem virtútem inimíci: et nihil vobis nocébit.
10	20	Verúmtamen in hoc nolíte gaudére quia spíritus vobis subjiciúntur: gaudéte autem, quod nómina vestra scripta sunt in cælis.
10	21	In ipsa hora exsultávit Spíritu sancto, et dixit: Confíteor tibi Pater, Dómine cæli et terræ, quod abscondísti hæc a sapiéntibus, et prudéntibus, et revelásti ea párvulis. Etiam Pater: quóniam sic plácuit ante te.
10	22	Omnia mihi trádita sunt a Patre meo. Et nemo scit quis sit Fílius, nisi Pater: et quis sit Pater, nisi Fílius, et cui volúerit Fílius reveláre.
10	23	Et convérsus ad discípulos suos, dixit: Beáti óculi, qui vident quæ vos vidétis.
10	24	Dico enim vobis, quod multi prophétæ, et reges voluérunt vidére quæ vos vidétis, et non vidérunt: et audíre quæ audítis, et non audiérunt.
10	25	Et ecce quidam legisperítus surréxit tentans illum, et dicens: Magíster, quid faciéndo vitam ætérnam possidébo?
10	26	At ille dixit ad eum: In lege quid scriptum est? quómodo legis?
10	27	Ille respóndens dixit: Díliges Dóminum Deum tuum ex toto corde tuo, et ex tota ánima tua, et ex ómnibus víribus tuis, et ex omni mente tua: et próximum tuum sicut teípsum.
10	28	Dixítque illi: Recte respondísti: hoc fac, et vives.
10	29	Ille autem volens justificáre seípsum, dixit ad Jesum: Et quis est meus próximus?
10	30	Suscípiens autem Jesus, dixit: Homo quidam descendébat ab Jerúsalem in Jéricho, et íncidit in latrónes, qui étiam despoliavérunt eum: et plagis impósitis abiérunt semivívo relícto.
10	31	Accidit autem ut sacérdos quidam descénderet eádem via: et viso illo præterívit.
10	32	Simíliter et Levíta, cum esset secus locum, et vidéret eum, pertránsiit.
10	33	Samaritánus autem quidam iter fáciens, venit secus eum: et videns eum, misericórdia motus est.
10	34	Et apprópians alligávit vúlnera ejus, infúndens óleum, et vinum: et impónens illum in juméntum suum, duxit in stábulum, et curam ejus egit.
10	35	Et áltera die prótulit duos denários, et dedit stabulário, et ait: Curam illíus habe: et quodcúmque supererogáveris, ego cum redíero reddam tibi.
10	36	Quis horum trium vidétur tibi próximus fuísse illi, qui íncidit in latrónes?
10	37	At ille dixit: Qui fecit misericórdiam in illum. Et ait illi Jesus: Vade, et tu fac simíliter.
10	38	Factum est autem, dum irent, et ipse intrávit in quoddam castéllum: et múlier quædam, Martha nómine, excépit illum in domum suam:
10	39	et huic erat soror nómine María, quæ étiam sedens secus pedes Dómini, audiébat verbum illíus.
10	40	Martha autem satagébat circa frequens ministérium: quæ stetit, et ait: Dómine, non est tibi curæ quod soror mea relíquit me solam ministráre? dic ergo illi ut me ádjuvet.
10	41	Et respóndens dixit illi Dóminus: Martha, Martha, sollícita es, et turbáris erga plúrima.
10	42	Porro unum est necessárium. María óptimam partem elégit, quæ non auferétur ab ea.
11	1	Et factum est: cum esset in quodam loco orans, ut cessávit, dixit unus ex discípulis ejus ad eum: Dómine, doce nos oráre, sicut dócuit et Joánnes discípulos suos.
11	2	Et ait illis: Cum orátis, dícite: Pater, sanctificétur nomen tuum. Advéniat regnum tuum.
11	3	Panem nostrum quotidiánum da nobis hódie.
11	4	Et dimítte nobis peccáta nostra, síquidem et ipsi dimíttimus omni debénti nobis. Et ne nos indúcas in tentatiónem.
11	5	Et ait ad illos: Quis vestrum habébit amícum, et ibit ad illum média nocte, et dicet illi: Amíce, cómmoda mihi tres panes,
11	6	quóniam amícus meus venit de via ad me, et non hábeo quod ponam ante illum,
11	7	et ille deíntus respóndens dicat: Noli mihi moléstus esse, jam óstium clausum est, et púeri mei mecum sunt in cubíli: non possum súrgere, et dare tibi.
11	8	Et si ille perseveráverit pulsans: dico vobis, etsi non dabit illi surgens eo quod amícus ejus sit, propter improbitátem tamen ejus surget, et dabit illi quotquot habet necessários.
11	9	Et ego dico vobis: Pétite, et dábitur vobis: quǽrite, et inveniétis: pulsáte, et aperiétur vobis.
11	10	Omnis enim, qui petit, áccipit: et qui quærit, ínvenit: et pulsánti aperiétur.
11	11	Quis autem ex vobis patrem petit panem, numquid lápidem dabit illi? Aut piscem, numquid pro pisce serpéntem dabit illi?
11	12	Aut si petíerit ovum, numquid porríget illi scorpiónem?
11	13	Si ergo vos, cum sitis mali, nostis bona data dare fíliis vestris: quanto magis Pater vester de cælo dabit Spíritum bonum peténtibus se?
11	14	Et erat ejíciens dæmónium, et illud erat mutum. Et cum ejecísset dæmónium, locútus est mutus, et admirátæ sunt turbæ.
11	15	Quidam autem ex eis dixérunt: In Beélzebub príncipe dæmoniórum éjicit dæmónia.
11	16	Et álii tentántes, signum de cælo quærébant ab eo.
11	17	Ipse autem ut vidit cogitatiónes eórum, dixit eis: Omne regnum in seípsum divísum desolábitur, et domus supra domum cadet.
11	18	Si autem et Sátanas in seípsum divísus est, quómodo stabit regnum ejus? quia dícitis in Beélzebub me ejícere dæmónia.
11	19	Si autem ego in Beélzebub ejício dæmónia: fílii vestri in quo ejíciunt? Ideo ipsi júdices vestri erunt.
11	20	Porro si in dígito Dei ejício dæmónia: profécto pervénit in vos regnum Dei.
11	21	Cum fortis armátus custódit átrium suum, in pace sunt ea, quæ póssidet.
11	22	Si autem fórtior eo supervéniens vícerit eum, univérsa arma ejus áuferet, in quibus confidébat, et spólia ejus distríbuet.
11	23	Qui non est mecum, contra me est: et qui non cólligit mecum, dispérgit.
11	24	Cum immúndus spíritus exíerit de hómine, ámbulat per loca inaquósa, quærens réquiem: et non invéniens dicit: Revértar in domum meam unde exívi.
11	25	Et cum vénerit, ínvenit eam scopis mundátam, et ornátam.
11	26	Tunc vadit, et assúmit septem álios spíritus secum, nequióres se, et ingréssi hábitant ibi. Et fiunt novíssima hóminis illíus pejóra prióribus.
11	27	Factum est autem, cum hæc díceret: extóllens vocem quædam múlier de turba dixit illi: Beátus venter, qui te portávit, et úbera, quæ suxísti.
11	28	At ille dixit: Quinímmo beáti, qui áudiunt verbum Dei, et custódiunt illud.
11	29	Turbis autem concurréntibus cœpit dícere: Generátio hæc, generátio nequam est: signum quærit, et signum non dábitur ei, nisi signum Jonæ prophétæ.
11	30	Nam sicut fuit Jonas signum Ninivítis, ita erit et Fílius hóminis generatióni isti.
11	31	Regína austri surget in judício cum viris generatiónis hujus, et condemnábit illos: quia venit a fínibus terræ audíre sapiéntiam Salomónis: et ecce plus quam Sálomon hic.
11	32	Viri Ninivítæ surgent in judício cum generatióne hac, et condemnábunt illam: quia pœniténtiam egérunt ad prædicatiónem Jonæ, et ecce plus quam Jonas hic.
11	33	Nemo lucérnam accéndit, et in abscóndito ponit, neque sub módio: sed supra candelábrum, ut qui ingrediúntur, lumen vídeant.
11	34	Lucérna córporis tui est óculus tuus. Si óculus tuus fúerit simplex, totum corpus tuum lúcidum erit: si autem nequam fúerit, étiam corpus tuum tenebrósum erit.
11	35	Vide ergo ne lumen, quod in te est, ténebræ sint.
11	36	Si ergo corpus tuum totum lúcidum fúerit, non habens áliquam partem tenebrárum, erit lúcidum totum, et sicut lucérna fulgóris illuminábit te.
11	37	Et cum loquerétur, rogávit illum quidam Pharisǽus ut prandéret apud se. Et ingréssus recúbuit.
11	38	Pharisǽus autem cœpit intra se réputans dícere, quare non baptizátus esset ante prándium.
11	39	Et ait Dóminus ad illum: Nunc vos Pharisǽi, quod déforis est cálicis, et catíni, mundátis: quod autem intus est vestrum, plenum est rapína, et iniquitáte.
11	40	Stulti, nonne qui fecit quod déforis est, étiam id, quod deíntus est, fecit?
11	41	Verúmtamen quod súperest, date eleemósynam: et ecce ómnia munda sunt vobis.
11	42	Sed væ vobis Pharisǽis, quia decimátis mentham, et rutam, et omne olus, et prætéritis judícium, et caritátem Dei: hæc autem opórtuit fácere, et illa non omíttere.
11	43	Væ vobis Pharisǽis, quia dilígitis primas cáthedras in synagógis, et salutatiónes in foro.
11	44	Væ vobis, quia estis ut monuménta, quæ non ápparent, et hómines ambulántes supra, nésciunt.
11	45	Respóndens autem quidam ex legisperítis, ait illi: Magíster, hæc dicens étiam contuméliam nobis facis.
11	46	At ille ait: Et vobis legisperítis væ: quia onerátis hómines onéribus, quæ portáre non possunt, et ipsi uno dígito vestro non tángitis sárcinas.
11	47	Væ vobis, qui ædificátis monuménta prophetárum: patres autem vestri occidérunt illos.
11	48	Profécto testificámini quod consentítis opéribus patrum vestrórum: quóniam ipsi quidem eos occidérunt, vos autem ædificátis eórum sepúlcra.
11	49	Proptérea et sapiéntia Dei dixit: Mittam ad illos prophétas, et apóstolos, et ex illis occídent, et persequéntur:
11	50	ut inquirátur sanguis ómnium prophetárum, qui effúsus est a constitutióne mundi a generatióne ista,
11	51	a sánguine Abel, usque ad sánguinem Zacharíæ, qui périit inter altáre, et ædem. Ita dico vobis, requirétur ab hac generatióne.
11	52	Væ vobis legisperítis, quia tulístis clavem sciéntiæ: ipsi non introístis, et eos, qui introíbant, prohibuístis.
11	53	Cum autem hæc ad illos díceret, cœpérunt Pharisǽi, et legisperíti gráviter insístere, et os ejus opprímere de multis,
11	54	insidiántes ei, et quæréntes áliquid cápere de ore ejus, ut accusárent eum.
12	1	Multis autem turbis circumstántibus, ita ut se ínvicem conculcárent, cœpit dícere ad discípulos suos: Atténdite a ferménto Pharisæórum, quod est hypócrisis.
12	2	Nihil autem opértum est, quod non revelétur: neque abscónditum, quod non sciátur.
12	3	Quóniam quæ in ténebris dixístis, in lúmine dicéntur: et quod in aurem locúti estis in cubículis, prædicábitur in tectis.
12	4	Dico autem vobis amícis meis: Ne terreámini ab his, qui occídunt corpus, et post hæc non habent ámplius quid fáciant.
12	5	Osténdam autem vobis quem timeátis: timéte eum qui, postquam occíderit, habet potestátem míttere in gehénnam: ita dico vobis, hunc timéte.
12	6	Nonne quinque pásseres véneunt dipóndio, et unus ex illis non est in oblivióne coram Deo?
12	7	Sed et capílli cápitis vestri omnes numeráti sunt. Nolíte ergo timére: multis passéribus pluris estis vos.
12	8	Dico autem vobis: Omnis, quicúmque conféssus fúerit me coram homínibus, et Fílius hóminis confitébitur illum coram ángelis Dei:
12	9	qui autem negáverit me coram homínibus, negábitur coram ángelis Dei.
12	10	Et omnis, qui dicit verbum in Fílium hóminis, remittétur illi: ei autem, qui in Spíritum sanctum blasphemáverit, non remittétur.
12	11	Cum autem indúcent vos in synagógas, et ad magistrátus, et potestátes, nolíte sollíciti esse quáliter, aut quid respondeátis, aut quid dicátis.
12	12	Spíritus enim sanctus docébit vos in ipsa hora quid opórteat vos dícere.
12	13	Ait autem ei quidam de turba: Magíster, dic fratri meo ut dívidat mecum hereditátem.
12	14	At ille dixit illi: Homo, quis me constítuit júdicem, aut divisórem super vos?
12	15	Dixítque ad illos: Vidéte, et cavéte ab omni avarítia: quia non in abundántia cujúsquam vita ejus est ex his quæ póssidet.
12	16	Dixit autem similitúdinem ad illos, dicens: Hóminis cujúsdam dívitis úberes fructus ager áttulit:
12	17	et cogitábat intra se, dicens: Quid fáciam, quia non hábeo quo cóngregem fructus meos?
12	18	Et dixit: Hoc fáciam: déstruam hórrea mea, et majóra fáciam: et illuc congregábo ómnia, quæ nata sunt mihi, et bona mea,
12	19	et dicam ánimæ meæ: Anima, habes multa bona pósita in annos plúrimos: requiésce, cómede, bibe, epuláre.
12	20	Dixit autem illi Deus: Stulte, hac nocte ánimam tuam répetunt a te: quæ autem parásti, cujus erunt?
12	21	Sic est qui sibi thesaurízat, et non est in Deum dives.
12	22	Dixítque ad discípulos suos: Ideo dico vobis, nolíte sollíciti esse ánimæ vestræ quid manducétis, neque córpori quid induámini.
12	23	Anima plus est quam esca, et corpus plus quam vestiméntum.
12	24	Consideráte corvos, quia non séminant, neque metunt, quibus non est cellárium, neque hórreum, et Deus pascit illos. Quanto magis vos pluris estis illis?
12	25	Quis autem vestrum cogitándo potest adjícere ad statúram suam cúbitum unum?
12	26	Si ergo neque quod mínimum est potéstis, quid de céteris sollíciti estis?
12	27	Consideráte lília quómodo crescunt: non labórant, neque nent: dico autem vobis, nec Sálomon in omni glória sua vestiebátur sicut unum ex istis.
12	28	Si autem fœnum, quod hódie est in agro, et cras in clíbanum míttitur, Deus sic vestit: quanto magis vos pusíllæ fídei?
12	29	Et vos nolíte quǽrere quid manducétis, aut quid bibátis: et nolíte in sublíme tolli:
12	30	hæc enim ómnia gentes mundi quærunt. Pater autem vester scit quóniam his indigétis.
12	31	Verúmtamen quǽrite primum regnum Dei, et justítiam ejus: et hæc ómnia adjiciéntur vobis.
12	32	Nolíte timére pusíllus grex, quia complácuit Patri vestro dare vobis regnum.
12	33	Véndite quæ possidétis, et date eleemósynam. Fácite vobis sácculos, qui non veteráscunt, thesáurum non deficiéntem in cælis: quo fur non apprópiat, neque tínea corrúmpit.
12	34	Ubi enim thesáurus vester est, ibi et cor vestrum erit.
12	35	Sint lumbi vestri præcíncti, et lucérnæ ardéntes in mánibus vestris,
12	36	et vos símiles homínibus exspectántibus dóminum suum quando revertátur a núptiis: ut, cum vénerit et pulsáverit, conféstim apériant ei.
12	37	Beáti servi illi, quos cum vénerit dóminus, invénerit vigilántes: amen dico vobis, quod præcínget se, et fáciet illos discúmbere, et tránsiens ministrábit illis.
12	38	Et si vénerit in secúnda vigília, et si in tértia vigília vénerit, et ita invénerit, beáti sunt servi illi.
12	39	Hoc autem scitóte, quóniam si sciret paterfamílias, qua hora fur veníret, vigiláret útique, et non síneret pérfodi domum suam.
12	40	Et vos estóte paráti: quia qua hora non putátis, Fílius hóminis véniet.
12	41	Ait autem ei Petrus: Dómine ad nos dicis hanc parábolam, an et ad omnes?
12	42	Dixit autem Dóminus: Quis, putas, est fidélis dispensátor, et prudens, quem constítuit dóminus supra famíliam suam, ut det illis in témpore trítici mensúram?
12	43	Beátus ille servus, quem cum vénerit dóminus, invénerit ita faciéntem.
12	44	Vere dico vobis, quóniam supra ómnia, quæ póssidet, constítuet illum.
12	45	Quod si díxerit servus ille in corde suo: Moram facit dóminus meus veníre: et cœ́perit percútere servos, et ancíllas, et édere, et bíbere, et inebriári:
12	46	véniet dóminus servi illíus in die, qua non sperat, et hora, qua nescit, et dívidet eum, partémque ejus cum infidélibus ponet.
12	47	Ille autem servus, qui cognóvit voluntátem dómini sui, et non præparávit, et non fecit secúndum voluntátem ejus, vapulábit multis:
12	48	qui autem non cognóvit, et fecit digna plagis, vapulábit paucis. Omni autem, cui multum datum est, multum quærétur ab eo: et cui commendavérunt multum, plus petent ab eo.
12	49	Ignem veni míttere in terram, et quid volo nisi ut accendátur?
12	50	Baptísmo autem hábeo baptizári: et quómodo coárctor usque dum perficiátur?
12	51	Putátis quia pacem veni dare in terram? Non, dico vobis, sed separatiónem:
12	52	erunt enim ex hoc quinque in domo una divísi, tres in duos, et duo in tres
12	53	dividéntur: pater in fílium, et fílius in patrem suum, mater in fíliam, et fília in matrem, socrus in nurum suam, et nurus in socrum suam.
12	54	Dicébat autem et ad turbas: Cum vidéritis nubem oriéntem ab occásu, statim dícitis: Nimbus venit: et ita fit.
12	55	Et cum austrum flantem, dícitis: Quia æstus erit: et fit.
12	56	Hypócritæ, fáciem cæli, et terræ nostis probáre: hoc autem tempus quómodo non probátis?
12	57	Quid autem et a vobis ipsis non judicátis quod justum est?
12	58	Cum autem vadis cum adversário tuo ad príncipem, in via da óperam liberári ab illo, ne forte trahat te ad júdicem, et judex tradat te exactóri, et exáctor mittat te in cárcerem.
12	59	Dico tibi, non éxies inde, donec étiam novíssimum minútum reddas.
13	1	Aderant autem quidam ipso in témpore, nuntiántes illi de Galilǽis, quorum sánguinem Pilátus míscuit cum sacrifíciis eórum.
13	2	Et respóndens dixit illis: Putátis quod hi Galilǽi præ ómnibus Galilǽis peccatóres fúerint, quia tália passi sunt?
13	3	Non, dico vobis: sed nisi pœniténtiam habuéritis, omnes simíliter períbitis.
13	4	Sicut illi decem et octo, supra quos cécidit turris in Síloë, et occídit eos: putátis quia et ipsi debitóres fúerint præter omnes hómines habitántes in Jerúsalem?
13	5	Non, dico vobis: sed si pœniténtiam non egéritis, omnes simíliter períbitis.
13	6	Dicébat autem et hanc similitúdinem: Arborem fici habébat quidam plantátam in vínea sua, et venit quærens fructum in illa, et non invénit.
13	7	Dixit autem ad cultórem víneæ: Ecce anni tres sunt ex quo vénio quærens fructum in ficúlnea hac, et non invénio: succíde ergo illam: ut quid étiam terram óccupat?
13	8	At ille respóndens, dicit illi: Dómine dimítte illam et hoc anno, usque dum fódiam circa illam, et mittam stércora,
13	9	et síquidem fécerit fructum: sin autem, in futúrum succídes eam.
13	10	Erat autem docens in synagóga eórum sábbatis.
13	11	Et ecce múlier, quæ habébat spíritum infirmitátis annis decem et octo: et erat inclináta, nec omníno póterat sursum respícere.
13	12	Quam cum vidéret Jesus, vocávit eam ad se, et ait illi: Múlier, dimíssa es ab infirmitáte tua.
13	13	Et impósuit illi manus, et conféstim erécta est, et glorificábat Deum.
13	14	Respóndens autem archisynagógus, indígnans quia sábbato curásset Jesus, dicébat turbæ: Sex dies sunt, in quibus opórtet operári: in his ergo veníte, et curámini, et non in die sábbati.
13	15	Respóndens autem ad illum Dóminus, dixit: Hypócritæ, unusquísque vestrum sábbato non solvit bovem suum, aut ásinum a præsépio, et ducit adaquáre?
13	16	Hanc autem fíliam Abrahæ, quam alligávit Sátanas, ecce decem et octo annis, non opórtuit solvi a vínculo isto die sábbati?
13	17	Et cum hæc díceret, erubescébant omnes adversárii ejus: et omnis pópulus gaudébat in univérsis, quæ glorióse fiébant ab eo.
13	18	Dicébat ergo: Cui símile est regnum Dei, et cui símile æstimábo illud?
13	19	Símile est grano sinápis, quod accéptum homo misit in hortum suum, et crevit, et factum est in árborem magnam: et vólucres cæli requievérunt in ramis ejus.
13	20	Et íterum dixit: Cui símile æstimábo regnum Dei?
13	21	Símile est ferménto, quod accéptum múlier abscóndit in farínæ sata tria, donec fermentarétur totum.
13	22	Et ibat per civitátes, et castélla docens, et iter fáciens in Jerúsalem.
13	23	Ait autem illi quidam: Dómine, si pauci sunt, qui salvántur? Ipse autem dixit ad illos:
13	24	Conténdite intráre per angústam portam: quia multi, dico vobis, quærent intráre, et non póterunt.
13	25	Cum autem intráverit paterfamílias, et cláuserit óstium, incipiétis foris stare, et pulsáre óstium, dicéntes: Dómine, áperi nobis: et respóndens dicet vobis: Néscio vos unde sitis:
13	26	tunc incipiétis dícere: Manducávimus coram te, et bíbimus, et in platéis nostris docuísti.
13	27	Et dicet vobis: Néscio vos unde sitis: discédite a me omnes operárii iniquitátis.
13	28	Ibi erit fletus, et stridor déntium: cum vidéritis Abraham, et Isaac, et Jacob, et omnes prophétas in regno Dei, vos autem expélli foras.
13	29	Et vénient ab oriénte, et occidénte, et aquilóne, et austro, et accúmbent in regno Dei.
13	30	Et ecce sunt novíssimi qui erunt primi, et sunt primi qui erunt novíssimi.
13	31	In ipsa die accessérunt quidam Pharisæórum, dicéntes illi: Exi, et vade hinc: quia Heródes vult te occídere.
13	32	Et ait illis: Ite, et dícite vulpi illi: Ecce ejício dæmónia, et sanitátes perfício hódie, et cras, et tértia die consúmmor.
13	33	Verúmtamen opórtet me hódie et cras et sequénti die ambuláre: quia non capit prophétam períre extra Jerúsalem.
13	34	Jerúsalem, Jerúsalem, quæ occídis prophétas, et lápidas eos, qui mittúntur ad te, quóties vólui congregáre fílios tuos quemádmodum avis nidum suum sub pennis, et noluísti?
13	35	Ecce relinquétur vobis domus vestra desérta. Dico autem vobis, quia non vidébitis me donec véniat cum dicétis: Benedíctus, qui venit in nómine Dómini.
14	1	Et factum est cum intráret Jesus in domum cujúsdam príncipis Pharisæórum sábbato manducáre panem, et ipsi observábant eum.
14	2	Et ecce homo quidam hydrópicus erat ante illum.
14	3	Et respóndens Jesus dixit ad legisperítos et Pharisǽos, dicens: Si licet sábbato curáre?
14	4	At illi tacuérunt. Ipse vero apprehénsum sanávit eum, ac dimísit.
14	5	Et respóndens ad illos dixit: Cujus vestrum ásinus, aut bos in púteum cadet, et non contínuo éxtrahet illum die sábbati?
14	6	Et non póterant ad hæc respondére illi.
14	7	Dicébat autem et ad invitátos parábolam, inténdens quómodo primos accúbitus elígerent, dicens ad illos:
14	8	Cum invitátus fúeris ad núptias, non discúmbas in primo loco, ne forte honorátior te sit invitátus ab illo.
14	9	Et véniens is, qui te et illum vocávit, dicat tibi: Da huic locum: et tunc incípias cum rubóre novíssimum locum tenére.
14	10	Sed cum vocátus fúeris, vade, recúmbe in novíssimo loco: ut, cum vénerit qui te invitávit, dicat tibi: Amíce, ascénde supérius. Tunc erit tibi glória coram simul discumbéntibus:
14	11	quia omnis, qui se exáltat, humiliábitur: et qui se humíliat, exaltábitur.
14	12	Dicébat autem et ei, qui se invitáverat: Cum facis prándium, aut cœnam, noli vocáre amícos tuos, neque fratres tuos, neque cognátos, neque vicínos dívites: ne forte te et ipsi reinvítent, et fiat tibi retribútio.
14	13	Sed cum facis convívium, voca páuperes, débiles, claudos, et cæcos:
14	14	et beátus eris, quia non habent retribúere tibi: retribuétur enim tibi in resurrectióne justórum.
14	15	Hæc cum audísset quidam de simul discumbéntibus, dixit illi: Beátus, qui manducábit panem in regno Dei.
14	16	At ipse dixit ei: Homo quidam fecit cœnam magnam, et vocávit multos.
14	17	Et misit servum suum hora cœnæ dícere invitátis ut venírent, quia jam paráta sunt ómnia.
14	18	Et cœpérunt simul omnes excusáre. Primus dixit ei: Villam emi, et necésse hábeo exíre, et vidére illam: rogo te, habe me excusátum.
14	19	Et alter dixit: Juga boum emi quinque, et eo probáre illa: rogo te, habe me excusátum.
14	20	Et álius dixit: Uxórem duxi, et ídeo non possum veníre.
14	21	Et revérsus servus nuntiávit hæc dómino suo. Tunc irátus paterfamílias, dixit servo suo: Exi cito in platéas, et vicos civitátis: et páuperes, ac débiles, et cæcos, et claudos intróduc huc.
14	22	Et ait servus: Dómine, factum est ut imperásti, et adhuc locus est.
14	23	Et ait dóminus servo: Exi in vias, et sepes: et compélle intráre, ut impleátur domus mea.
14	24	Dico autem vobis, quod nemo virórum illórum, qui vocáti sunt, gustábit cœnam meam.
14	25	Ibant autem turbæ multæ cum eo: et convérsus dixit ad illos:
14	26	Si quis venit ad me, et non odit patrem suum, et matrem, et uxórem, et fílios, et fratres, et soróres, adhuc autem et ánimam suam, non potest meus esse discípulus.
14	27	Et qui non bájulat crucem suam, et venit post me, non potest meus esse discípulus.
14	28	Quis enim ex vobis volens turrim ædificáre, non prius sedens cómputat sumptus, qui necessárii sunt, si hábeat ad perficiéndum,
14	29	ne, posteáquam posúerit fundaméntum, et non potúerit perfícere, omnes, qui vident, incípiant illúdere ei,
14	30	dicéntes: Quia hic homo cœpit ædificáre, et non pótuit consummáre?
14	31	Aut quis rex itúrus commíttere bellum advérsus álium regem, non sedens prius cógitat, si possit cum decem míllibus occúrrere ei, qui cum vigínti míllibus venit ad se?
14	32	Alióquin adhuc illo longe agénte, legatiónem mittens rogat ea quæ pacis sunt.
14	33	Sic ergo omnis ex vobis, qui non renúntiat ómnibus, quæ póssidet, non potest meus esse discípulus.
14	34	Bonum est sal: si autem sal evanúerit, in quo condiétur?
14	35	Neque in terram, neque in sterquilínium útile est, sed foras mittétur. Qui habet aures audiéndi, áudiat.
15	1	Erant autem appropinquántes ei publicáni, et peccatóres ut audírent illum.
15	2	Et murmurábant Pharisǽi, et scribæ, dicéntes: Quia hic peccatóres récipit, et mandúcat cum illis.
15	3	Et ait ad illos parábolam istam, dicens:
15	4	Quis ex vobis homo, qui habet centum oves, et si perdíderit unam ex illis, nonne dimíttit nonagínta novem in desérto, et vadit ad illam, quæ períerat, donec invéniat eam?
15	5	Et cum invénerit eam, impónit in húmeros suos gaudens:
15	6	et véniens domum cónvocat amícos, et vicínos, dicens illis: Congratulámini mihi, quia invéni ovem meam, quæ períerat.
15	7	Dico vobis, quod ita gáudium erit in cælo super uno peccatóre pœniténtiam agénte, quam super nonagínta novem justis, qui non índigent pœniténtia.
15	8	Aut quæ múlier habens drachmas decem, si perdíderit drachmam unam, nonne accéndit lucérnam, et evérrit domum, et quærit diligénter, donec invéniat?
15	9	Et cum invénerit, cónvocat amícas, et vicínas, dicens: Congratulámini mihi, quia invéni drachmam, quam perdíderam.
15	10	Ita dico vobis, gáudium erit coram ángelis Dei super uno peccatóre pœniténtiam agénte.
15	11	Ait autem: Homo quidam hábuit duos fílios:
15	12	et dixit adolescéntior ex illis patri: Pater, da mihi portiónem substántiæ, quæ me contíngit. Et divísit illis substántiam.
15	13	Et non post multos dies, congregátis ómnibus, adolescéntior fílius péregre proféctus est in regiónem longínquam, et ibi dissipávit substántiam suam vivéndo luxurióse.
15	14	Et postquam ómnia consummásset, facta est fames válida in regióne illa, et ipse cœpit egére.
15	15	Et ábiit, et adhǽsit uni cívium regiónis illíus: et misit illum in villam suam ut pásceret porcos.
15	16	Et cupiébat implére ventrem suum de síliquis, quas porci manducábant: et nemo illi dabat.
15	17	In se autem revérsus, dixit: Quanti mercenárii in domo patris mei abúndant pánibus, ego autem hic fame péreo!
15	18	Surgam, et ibo ad patrem meum, et dicam ei: Pater, peccávi in cælum, et coram te:
15	19	jam non sum dignus vocári fílius tuus: fac me sicut unum de mercenáriis tuis.
15	20	Et surgens venit ad patrem suum. Cum autem adhuc longe esset, vidit illum pater ipsíus, et misericórdia motus est, et accúrrens cécidit super collum ejus, et osculátus est eum.
15	21	Dixítque ei fílius: Pater, peccávi in cælum, et coram te: jam non sum dignus vocári fílius tuus.
15	22	Dixit autem pater ad servos suos: Cito proférte stolam primam, et indúite illum, et date ánnulum in manum ejus, et calceaménta in pedes ejus:
15	23	et addúcite vítulum saginátum, et occídite, et manducémus, et epulémur:
15	24	quia hic fílius meus mórtuus erat, et revíxit: períerat, et invéntus est. Et cœpérunt epulári.
15	25	Erat autem fílius ejus sénior in agro: et cum veníret, et appropinquáret dómui, audívit symphóniam, et chorum:
15	26	et vocávit unum de servis, et interrogávit quid hæc essent.
15	27	Isque dixit illi: Frater tuus venit, et occídit pater tuus vítulum saginátum, quia salvum illum recépit.
15	28	Indignátus est autem, et nolébat introíre. Pater ergo illíus egréssus, cœpit rogáre illum.
15	29	At ille respóndens, dixit patri suo: Ecce tot annis sérvio tibi, et numquam mandátum tuum præterívi: et numquam dedísti mihi hædum ut cum amícis meis epulárer.
15	30	Sed postquam fílius tuus hic, qui devorávit substántiam suam cum meretrícibus, venit, occidísti illi vítulum saginátum.
15	31	At ipse dixit illi: Fili, tu semper mecum es, et ómnia mea tua sunt:
15	32	epulári autem, et gaudére oportébat, quia frater tuus hic mórtuus erat, et revíxit: períerat, et invéntus est.
16	1	Dicébat autem et ad discípulos suos: Homo quidam erat dives, qui habébat víllicum: et hic diffamátus est apud illum quasi dissipásset bona ipsíus.
16	2	Et vocávit illum, et ait illi: Quid hoc áudio de te? redde ratiónem villicatiónis tuæ: jam enim non póteris villicáre.
16	3	Ait autem víllicus intra se: Quid fáciam, quia dóminus meus aufert a me villicatiónem? Fódere non váleo, mendicáre erubésco.
16	4	Scio quid fáciam, ut, cum amótus fúero a villicatióne, recípiant me in domos suas.
16	5	Convocátis ítaque síngulis debitóribus dómini sui, dicébat primo: Quantum debes dómino meo?
16	6	At ille dixit: Centum cados ólei. Dixítque illi: Accipe cautiónem tuam: et sede cito, scribe quinquagínta.
16	7	Deínde álii dixit: Tu vero quantum debes? Qui ait: Centum coros trítici. Ait illi: Accipe lítteras tuas, et scribe octogínta.
16	8	Et laudávit dóminus víllicum iniquitátis, quia prudénter fecísset: quia fílii hujus sǽculi prudentióres fíliis lucis in generatióne sua sunt.
16	9	Et ego vobis dico: fácite vobis amícos de mammóna iniquitátis: ut, cum defecéritis, recípiant vos in ætérna tabernácula.
16	10	Qui fidélis est in mínimo, et in majóri fidélis est: et qui in módico iníquus est, et in majóri iníquus est.
16	11	Si ergo in iníquo mammóna fidéles non fuístis: quod verum est, quis credet vobis?
16	12	Et si in aliéno fidéles non fuístis: quod vestrum est, quis dabit vobis?
16	13	Nemo servus potest duóbus dóminis servíre: aut enim unum ódiet, et álterum díliget: aut uni adhærébit, et álterum contémnet. Non potéstis Deo servíre, et mammónæ.
16	14	Audiébant autem ómnia hæc Pharisǽi, qui erant avári: et deridébant illum.
16	15	Et ait illis: Vos estis, qui justificátis vos coram homínibus: Deus autem novit corda vestra: quia quod homínibus altum est, abominátio est ante Deum.
16	16	Lex, et prophétæ usque ad Joánnem: ex eo regnum Dei evangelizátur, et omnis in illud vim facit.
16	17	Facílius est autem cælum, et terram præteríre, quam de lege unum ápicem cádere.
16	18	Omnis, qui dimíttit uxórem suam, et álteram ducit, mœchátur: et qui dimíssam a viro ducit, mœchátur.
16	19	Homo quidam erat dives, qui induebátur púrpura et bysso, et epulabátur quotídie spléndide.
16	20	Et erat quidam mendícus, nómine Lázarus, qui jacébat ad jánuam ejus, ulcéribus plenus,
16	21	cúpiens saturári de micis, quæ cadébant de mensa dívitis, et nemo illi dabat: sed et canes veniébant, et lingébant úlcera ejus.
16	22	Factum est autem ut morerétur mendícus, et portarétur ab ángelis in sinum Abrahæ. Mórtuus est autem et dives, et sepúltus est in inférno.
16	23	Elevans autem óculos suos, cum esset in torméntis, vidit Abraham a longe, et Lázarum in sinu ejus:
16	24	et ipse clamans dixit: Pater Abraham, miserére mei, et mitte Lázarum ut intíngat extrémum dígiti sui in aquam, ut refrígeret linguam meam, quia crúcior in hac flamma.
16	25	Et dixit illi Abraham: Fili, recordáre quia recepísti bona in vita tua, et Lázarus simíliter mala: nunc autem hic consolátur, tu vero cruciáris:
16	26	et in his ómnibus inter nos, et vos chaos magnum firmátum est: ut hi, qui volunt hinc transíre ad vos, non possint, neque inde huc transmeáre.
16	27	Et ait: Rogo ergo te pater ut mittas eum in domum patris mei:
16	28	hábeo enim quinque fratres: ut testétur illis, ne et ipsi véniant in hunc locum tormentórum.
16	29	Et ait illi Abraham: Habent Móysen, et prophétas: áudiant illos.
16	30	At ille dixit: Non, pater Abraham: sed si quis ex mórtuis íerit ad eos, pœniténtiam agent.
16	31	Ait autem illi: Si Móysen, et prophétas non áudiunt, neque si quis ex mórtuis resurréxerit, credent.
17	1	Et ait ad discípulos suos: Impossíbile est ut non véniant scándala: væ autem illi per quem véniunt.
17	2	Utílius est illi si lapis moláris imponátur circa collum ejus, et projiciátur in mare, quam ut scandalízet unum de pusíllis istis.
17	3	Atténdite vobis: Si peccáverit in te frater tuus, íncrepa illum: et si pœniténtiam égerit, dimítte illi.
17	4	Et si sépties in die peccáverit in te, et sépties in die convérsus fúerit ad te, dicens: Pœ́nitet me, dimítte illi.
17	5	Et dixérunt apóstoli Dómino: Adáuge nobis fidem.
17	6	Dixit autem Dóminus: Si habuéritis fidem sicut granum sinápis, dicétis huic árbori moro: Eradicáre, et transplantáre in mare, et obédiet vobis.
17	7	Quis autem vestrum habens servum arántem aut pascéntem, qui regrésso de agro dicat illi: Statim transi, recúmbe:
17	8	et non dicat ei: Para quod cœnem, et præcínge te, et minístra mihi donec mandúcem, et bibam, et post hæc tu manducábis, et bibes?
17	9	Numquid grátiam habet servo illi, quia fecit quæ ei imperáverat?
17	10	Non puto. Sic et vos cum fecéritis ómnia, quæ præcépta sunt vobis, dícite: Servi inútiles sumus: quod debúimus fácere, fécimus.
17	11	Et factum est, dum iret in Jerúsalem, transíbat per médiam Samaríam, et Galilǽam.
17	12	Et cum ingrederétur quoddam castéllum, occurrérunt ei decem viri leprósi, qui stetérunt a longe:
17	13	et levavérunt vocem, dicéntes: Jesu præcéptor, miserére nostri.
17	14	Quos ut vidit, dixit: Ite, osténdite vos sacerdótibus. Et factum est, dum irent, mundáti sunt.
17	15	Unus autem ex illis, ut vidit quia mundátus est, regréssus est, cum magna voce magníficans Deum,
17	16	et cécidit in fáciem ante pedes ejus, grátias agens: et hic erat Samaritánus.
17	17	Respóndens autem Jesus, dixit: Nonne decem mundáti sunt? et novem ubi sunt?
17	18	Non est invéntus qui redíret, et daret glóriam Deo, nisi hic alienígena.
17	19	Et ait illi: Surge, vade: quia fides tua te salvum fecit.
17	20	Interrogátus autem a Pharisǽis: Quando venit regnum Dei? respóndens eis, dixit: Non venit regnum Dei cum observatióne:
17	21	neque dicent: Ecce hic, aut ecce illic. Ecce enim regnum Dei intra vos est.
17	22	Et ait ad discípulos suos: Vénient dies quando desiderétis vidére unum diem Fílii hóminis, et non vidébitis.
17	23	Et dicent vobis: Ecce hic, et ecce illic. Nolíte ire, neque sectémini:
17	24	nam, sicut fulgur corúscans de sub cælo in ea, quæ sub cælo sunt, fulget: ita erit Fílius hóminis in die sua.
17	25	Primum autem opórtet illum multa pati, et reprobári a generatióne hac.
17	26	Et sicut factum est in diébus Noë, ita erit et in diébus Fílii hóminis.
17	27	Edébant, et bibébant: uxóres ducébant, et dabántur ad núptias, usque in diem, qua intrávit Noë in arcam: et venit dilúvium, et pérdidit omnes.
17	28	Simíliter sicut factum est in diébus Lot: Edébant, et bibébant: emébant, et vendébant: plantábant, et ædificábant:
17	29	qua die autem éxiit Lot a Sódomis, pluit ignem, et sulphur de cælo, et omnes pérdidit:
17	30	secúndum hæc erit, qua die Fílius hóminis revelábitur.
17	31	In illa hora, qui fúerit in tecto, et vasa ejus in domo, ne descéndat tóllere illa: et qui in agro, simíliter non rédeat retro.
17	32	Mémores estóte uxóris Lot.
17	33	Quicúmque quæsíerit ánimam suam salvam fácere, perdet illam: et quicúmque perdíderit illam, vivificábit eam.
17	34	Dico vobis: In illa nocte erunt duo in lecto uno: unus assumétur, et alter relinquétur:
17	35	duæ erunt moléntes in unum: una assumétur, et áltera relinquétur: duo in agro: unus assumétur, et alter relinquétur.
17	36	Respondéntes dicunt illi: Ubi Dómine?
17	37	Qui dixit illis: Ubicúmque fúerit corpus, illuc congregabúntur et áquilæ.
18	1	Dicébat autem et parábolam ad illos, quóniam opórtet semper oráre et non defícere,
18	2	dicens: Judex quidam erat in quadam civitáte, qui Deum non timébat, et hóminem non reverebátur.
18	3	Vídua autem quædam erat in civitáte illa, et veniébat ad eum, dicens: Víndica me de adversário meo.
18	4	Et nolébat per multum tempus. Post hæc autem dixit intra se: Etsi Deum non tímeo, nec hóminem revéreor:
18	5	tamen quia molésta est mihi hæc vídua, vindicábo illam, ne in novíssimo véniens sugíllet me.
18	6	Ait autem Dóminus: Audíte quid judex iniquitátis dicit:
18	7	Deus autem non fáciet vindíctam electórum suórum clamántium ad se die ac nocte, et patiéntiam habébit in illis?
18	8	Dico vobis quia cito fáciet vindíctam illórum. Verúmtamen Fílius hóminis véniens, putas, invéniet fidem in terra?
18	9	Dixit autem et ad quosdam, qui in se confidébant tamquam justi, et aspernabántur céteros, parábolam istam:
18	10	Duo hómines ascendérunt in templum ut orárent: unus Pharisǽus, et alter publicánus.
18	11	Pharisǽus stans, hæc apud se orábat: Deus grátias ago tibi, quia non sum sicut céteri hóminum: raptóres, injústi, adúlteri, velut étiam hic publicánus:
18	12	jejúno bis in sábbato, décimas do ómnium, quæ possídeo.
18	13	Et publicánus a longe stans, nolébat nec óculos ad cælum leváre: sed percutiébat pectus suum, dicens: Deus propítius esto mihi peccatóri.
18	14	Dico vobis, descéndit hic justificátus in domum suam ab illo: quia omnis qui se exáltat, humiliábitur, et qui se humíliat, exaltábitur.
18	15	Afferébant autem ad illum et infántes, ut eos tángeret. Quod cum vidérent discípuli, increpábant illos.
18	16	Jesus autem cónvocans illos, dixit: Sínite púeros veníre ad me, et nolíte vetáre eos: tálium est enim regnum Dei.
18	17	Amen dico vobis, quicúmque non accéperit regnum Dei sicut puer, non intrábit in illud.
18	18	Et interrogávit eum quidam princeps, dicens: Magíster bone, quid fáciens vitam ætérnam possidébo?
18	19	Dixit autem ei Jesus: Quid me dicis bonum? nemo bonus nisi solus Deus.
18	20	Mandáta nosti: non occídes: non mœcháberis: non furtum fácies: non falsum testimónium dices: honóra patrem tuum, et matrem.
18	21	Qui ait: Hæc ómnia custodívi a juventúte mea.
18	22	Quo audíto, Jesus ait ei: Adhuc unum tibi deest: ómnia quæcúmque habes vende, et da paupéribus, et habébis thesáurum in cælo: et veni, séquere me.
18	23	His ille audítis, contristátus est: quia dives erat valde.
18	24	Videns autem Jesus illum tristem factum, dixit: Quam diffícile, qui pecúnias habent, in regnum Dei intrábunt.
18	25	Facílius est enim camélum per forámen acus transíre, quam dívitem intráre in regnum Dei.
18	26	Et dixérunt qui audiébant: Et quis potest salvus fíeri?
18	27	Ait illis: Quæ impossibília sunt apud hómines, possibília sunt apud Deum.
18	28	Ait autem Petrus: Ecce nos dimísimus ómnia, et secúti sumus te.
18	29	Qui dixit eis: Amen dico vobis, nemo est, qui relíquit domum, aut paréntes, aut fratres, aut uxórem, aut fílios propter regnum Dei,
18	30	et non recípiat multo plura in hoc témpore, et in sǽculo ventúro vitam ætérnam.
18	31	Assúmpsit autem Jesus duódecim, et ait illis: Ecce ascéndimus Jerosólymam, et consummabúntur ómnia, quæ scripta sunt per prophétas de Fílio hóminis:
18	32	tradétur enim géntibus, et illudétur, et flagellábitur, et conspuétur:
18	33	et postquam flagelláverint, occídent eum, et tértia die resúrget.
18	34	Et ipsi nihil horum intellexérunt, et erat verbum istud abscónditum ab eis, et non intelligébant quæ dicebántur.
18	35	Factum est autem, cum appropinquáret Jéricho, cæcus quidam sedébat secus viam, mendícans.
18	36	Et cum audíret turbam prætereúntem, interrogábat quid hoc esset.
18	37	Dixérunt autem ei, quod Jesus Nazarénus transíret.
18	38	Et clamávit, dicens: Jesu fili David miserére mei.
18	39	Et qui præíbant, increpábant eum ut tacéret. Ipse vero multo magis clamábat: Fili David miserére mei.
18	40	Stans autem Jesus jussit illum addúci ad se. Et cum appropinquásset, interrogávit illum,
18	41	dicens: Quid tibi vis fáciam? At ille dixit: Dómine ut vídeam.
18	42	Et Jesus dixit illi: Réspice, fides tua te salvum fecit.
18	43	Et conféstim vidit, et sequebátur illum magníficans Deum. Et omnis plebs ut vidit, dedit laudem Deo.
19	1	Et ingréssus perambulábat Jéricho.
19	2	Et ecce vir nómine Zachǽus: et hic princeps erat publicanórum, et ipse dives:
19	3	et quærébat vidére Jesum, quis esset: et non póterat præ turba, quia statúra pusíllus erat.
19	4	Et præcúrrens ascéndit in árborem sycómorum ut vidéret eum: quia inde erat transitúrus.
19	5	Et cum venísset ad locum, suspíciens Jesus vidit illum, et dixit ad eum: Zachǽe, festínans descénde: quia hódie in domo tua opórtet me manére.
19	6	Et festínans descéndit, et excépit illum gaudens.
19	7	Et cum vidérent omnes, murmurábant, dicéntes quod ad hóminem peccatórem divertísset.
19	8	Stans autem Zachǽus, dixit ad Dóminum: Ecce dimídium bonórum meórum, Dómine, do paupéribus: et si quid áliquem defraudávi, reddo quádruplum.
19	9	Ait Jesus ad eum: Quia hódie salus dómui huic facta est: eo quod et ipse fílius sit Abrahæ.
19	10	Venit enim Fílius hóminis quǽrere, et salvum fácere quod períerat.
19	11	Hæc illis audiéntibus adjíciens, dixit parábolam, eo quod esset prope Jerúsalem: et quia existimárent quod conféstim regnum Dei manifestarétur.
19	12	Dixit ergo: Homo quidam nóbilis ábiit in regiónem longínquam accípere sibi regnum, et revérti.
19	13	Vocátis autem decem servis suis, dedit eis decem mnas, et ait ad illos: Negotiámini dum vénio.
19	14	Cives autem ejus óderant eum: et misérunt legatiónem post illum, dicéntes: Nólumus hunc regnáre super nos.
19	15	Et factum est ut redíret accépto regno: et jussit vocári servos, quibus dedit pecúniam, ut sciret quantum quisque negotiátus esset.
19	16	Venit autem primus dicens: Dómine, mna tua decem mnas acquisívit.
19	17	Et ait illi: Euge bone serve, quia in módico fuísti fidélis, eris potestátem habens super decem civitátes.
19	18	Et alter venit, dicens: Dómine, mna tua fecit quinque mnas.
19	19	Et huic ait: Et tu esto super quinque civitátes.
19	20	Et alter venit, dicens: Dómine, ecce mna tua, quam hábui repósitam in sudário:
19	21	tímui enim te, quia homo austérus es: tollis quod non posuísti, et metis quod non seminásti.
19	22	Dicit ei: De ore tuo te júdico, serve nequam: sciébas quod ego homo austérus sum, tollens quod non pósui, et metens quod non seminávi:
19	23	et quare non dedísti pecúniam meam ad mensam, ut ego véniens cum usúris útique exegíssem illam?
19	24	Et astántibus dixit: Auférte ab illo mnam, et date illi, qui decem mnas habet.
19	25	Et dixérunt ei: Dómine, habet decem mnas.
19	26	Dico autem vobis, quia omni habénti dábitur, et abundábit: ab eo autem, qui non habet, et quod habet auferétur ab eo.
19	27	Verúmtamen inimícos meos illos, qui noluérunt me regnáre super se, addúcite huc: et interfícite ante me.
19	28	Et his dictis, præcedébat ascéndens Jerosólymam.
19	29	Et factum est, cum appropinquásset ad Béthphage, et Bethániam, ad montem, qui vocátur Olivéti, misit duos discípulos suos,
19	30	dicens: Ite in castéllum, quod contra est: in quod introëúntes, inveniétis pullum ásinæ alligátum, cui nemo unquam hóminum sedit: sólvite illum, et addúcite.
19	31	Et si quis vos interrogáverit: Quare sólvitis? sic dicétis ei: Quia Dóminus óperam ejus desíderat.
19	32	Abiérunt autem qui missi erant: et invenérunt, sicut dixit illis, stantem pullum.
19	33	Solvéntibus autem illis pullum, dixérunt dómini ejus ad illos: Quid sólvitis pullum?
19	34	At illi dixérunt: Quia Dóminus eum necessárium habet.
19	35	Et duxérunt illum ad Jesum. Et jactántes vestiménta sua supra pullum, imposuérunt Jesum.
19	36	Eúnte autem illo, substernébant vestiménta sua in via.
19	37	Et cum appropinquáret jam ad descénsum montis Olivéti, cœpérunt omnes turbæ discipulórum gaudéntes laudáre Deum voce magna super ómnibus, quas víderant, virtútibus,
19	38	dicéntes: Benedíctus, qui venit rex in nómine Dómini: pax in cælo, et glória in excélsis.
19	39	Et quidam Pharisæórum de turbis dixérunt ad illum: Magíster, íncrepa discípulos tuos.
19	40	Quibus ipse ait: Dico vobis, quia si hi tacúerint, lápides clamábunt.
19	41	Et ut appropinquávit, videns civitátem flevit super illam, dicens:
19	42	Quia si cognovísses et tu, et quidem in hac die tua, quæ ad pacem tibi: nunc autem abscóndita sunt ab óculis tuis.
19	43	Quia vénient dies in te: et circúmdabunt te inimíci tui vallo, et circúmdabunt te: et coangustábunt te úndique:
19	44	et ad terram prostérnent te, et fílios tuos, qui in te sunt, et non relínquent in te lápidem super lápidem: eo quod non cognóveris tempus visitatiónis tuæ.
19	45	Et ingréssus in templum, cœpit ejícere vendéntes in illo, et eméntes,
19	46	dicens illis: Scriptum est: Quia domus mea domus oratiónis est: vos autem fecístis illam spelúncam latrónum.
19	47	Et erat docens quotídie in templo. Príncipes autem sacerdótum, et scribæ, et príncipes plebis quærébant illum pérdere:
19	48	et non inveniébant quid fácerent illi. Omnis enim pópulus suspénsus erat, áudiens illum.
20	1	Et factum est in una diérum, docénte illo pópulum in templo, et evangelizánte, convenérunt príncipes sacerdótum, et scribæ cum senióribus,
20	2	et aiunt dicéntes ad illum: Dic nobis, in qua potestáte hæc facis? aut: Quis est, qui dedit tibi hanc potestátem?
20	3	Respóndens autem Jesus, dixit ad illos: Interrogábo vos et ego unum verbum. Respondéte mihi:
20	4	Baptísmus Joánnis de cælo erat, an ex homínibus?
20	5	At illi cogitábant intra se, dicéntes: Quia si dixérimus: De cælo, dicet: Quare ergo non credidístis illi?
20	6	Si autem dixérimus: Ex homínibus, plebs univérsa lapidábit nos: certi sunt enim, Joánnem prophétam esse.
20	7	Et respondérunt se nescíre unde esset.
20	8	Et Jesus ait illis: Neque ego dico vobis, in qua potestáte hæc fácio.
20	9	Cœpit autem dícere ad plebem parábolam hanc: Homo plantávit víneam, et locávit eam colónis: et ipse péregre fuit multis tempóribus.
20	10	Et in témpore misit ad cultóres servum, ut de fructu víneæ darent illi. Qui cæsum dimisérunt eum inánem.
20	11	Et áddidit álterum servum míttere. Illi autem hunc quoque cædéntes, et afficiéntes contumélia, dimisérunt inánem.
20	12	Et áddidit tértium míttere: qui et illum vulnerántes ejecérunt.
20	13	Dixit autem dóminus víneæ: Quid fáciam? Mittam fílium meum diléctum: fórsitan, cum hunc víderint, verebúntur.
20	14	Quem cum vidíssent colóni, cogitavérunt intra se, dicéntes: Hic est heres, occidámus illum, ut nostra fiat heréditas.
20	15	Et ejéctum illum extra víneam, occidérunt. Quid ergo fáciet illis dóminus víneæ?
20	16	Véniet, et perdet colónos istos, et dabit víneam áliis. Quo audíto, dixérunt illi: Absit.
20	17	Ille autem aspíciens eos, ait: Quid est ergo hoc quod scriptum est: Lápidem, quem reprobavérunt ædificántes, hic factus est in caput ánguli?
20	18	Omnis, qui cecíderit super illum lápidem, conquassábitur: super quem autem cecíderit, commínuet illum.
20	19	Et quærébant príncipes sacerdótum, et scribæ míttere in illum manus illa hora, et timuérunt pópulum: cognovérunt enim quod ad ipsos díxerit similitúdinem hanc.
20	20	Et observántes misérunt insidiatóres, qui se justos simulárent, ut cáperent eum in sermóne, ut tráderent illum principátui, et potestáti prǽsidis.
20	21	Et interrogavérunt eum, dicéntes: Magíster, scimus quia recte dicis, et doces: et non áccipis persónam, sed viam Dei in veritáte doces.
20	22	Licet nobis tribútum dare Cǽsari, an non?
20	23	Consíderans autem dolum illórum, dixit ad eos: Quid me tentátis?
20	24	osténdite mihi denárium. Cujus habet imáginem, et inscriptiónem? Respondéntes dixérunt ei: Cǽsaris.
20	25	Et ait illis: Réddite ergo quæ sunt Cǽsaris, Cǽsari: et quæ sunt Dei, Deo.
20	26	Et non potuérunt verbum ejus reprehéndere coram plebe: et miráti in respónso ejus, tacuérunt.
20	27	Accessérunt autem quidam Sadducæórum, qui negant esse resurrectiónem, et interrogavérunt eum,
20	28	dicéntes: Magíster, Móyses scripsit nobis: Si frater alicújus mórtuus fúerit habens uxórem, et hic sine líberis fúerit, ut accípiat eam frater ejus uxórem, et súscitet semen fratri suo.
20	29	Septem ergo fratres erant: et primus accépit uxórem, et mórtuus est sine fíliis.
20	30	Et sequens accépit illam, et ipse mórtuus est sine fílio.
20	31	Et tértius accépit illam. Simíliter et omnes septem, et non reliquérunt semen, et mórtui sunt.
20	32	Novíssime ómnium mórtua est et múlier.
20	33	In resurrectióne ergo, cujus eórum erit uxor? síquidem septem habuérunt eam uxórem.
20	34	Et ait illis Jesus: Fílii hujus sǽculi nubunt, et tradúntur ad núptias:
20	35	illi vero, qui digni habebúntur sǽculo illo, et resurrectióne ex mórtuis, neque nubent, neque ducent uxóres:
20	36	neque enim ultra mori póterunt: æquáles enim ángelis sunt, et fílii sunt Dei, cum sint fílii resurrectiónis.
20	37	Quia vero resúrgant mórtui, et Móyses osténdit secus rubum, sicut dicit Dóminum, Deum Abraham, et Deum Isaac, et Deum Jacob.
20	38	Deus autem non est mortuórum, sed vivórum: omnes enim vivunt ei.
20	39	Respondéntes autem quidam scribárum, dixérunt ei: Magíster, bene dixísti.
20	40	Et ámplius non audébant eum quidquam interrogáre.
20	41	Dixit autem ad illos: Quómodo dicunt Christum, fílium esse David?
20	42	et ipse David dicit in libro Psalmórum: Dixit Dóminus Dómino meo: sede a dextris meis,
20	43	donec ponam inimícos tuos scabéllum pedum tuórum.
20	44	David ergo Dóminum illum vocat: et quómodo fílius ejus est?
20	45	Audiénte autem omni pópulo, dixit discípulis suis:
20	46	Atténdite a scribis, qui volunt ambuláre in stolis, et amant salutatiónes in foro, et primas cáthedras in synagógis, et primos discúbitus in convíviis:
20	47	qui dévorant domos viduárum, simulántes longam oratiónem. Hi accípient damnatiónem majórem.
21	1	Respíciens autem vidit eos, qui mittébant múnera sua in gazophylácium, dívites.
21	2	Vidit autem et quamdam víduam paupérculam mitténtem æra minúta duo.
21	3	Et dixit: Vere dico vobis, quia vídua hæc pauper, plus quam omnes misit.
21	4	Nam omnes hi ex abundánti sibi misérunt in múnera Dei: hæc autem ex eo, quod deest illi, omnem victum suum quem hábuit, misit.
21	5	Et quibúsdam dicéntibus de templo quod bonis lapídibus, et donis ornátum esset, dixit:
21	6	Hæc quæ vidétis, vénient dies, in quibus non relinquétur lapis super lápidem, qui non destruátur.
21	7	Interrogavérunt autem illum, dicéntes: Præcéptor, quando hæc erunt, et quod signum cum fíeri incípient?
21	8	Qui dixit: Vidéte ne seducámini: multi enim vénient in nómine meo, dicéntes quia ego sum: et tempus appropinquávit: nolíte ergo ire post eos.
21	9	Cum autem audiéritis prœ́lia, et seditiónes, nolíte terréri: opórtet primum hæc fíeri, sed nondum statim finis.
21	10	Tunc dicébat illis: Surget gens contra gentem, et regnum advérsus regnum.
21	11	Et terræmótus magni erunt per loca, et pestiléntiæ, et fames, terrorésque de cælo, et signa magna erunt.
21	12	Sed ante hæc ómnia inícient vobis manus suas, et persequéntur tradéntes in synagógas, et custódias, trahéntes ad reges, et prǽsides propter nomen meum:
21	13	contínget autem vobis in testimónium.
21	14	Pónite ergo in córdibus vestris non præmeditári quemádmodum respondeátis:
21	15	ego enim dabo vobis os, et sapiéntiam, cui non póterunt resístere, et contradícere omnes adversárii vestri.
21	16	Tradémini autem a paréntibus, et frátribus, et cognátis, et amícis, et morte affícient ex vobis:
21	17	et éritis ódio ómnibus propter nomen meum:
21	18	et capíllus de cápite vestro non períbit.
21	19	In patiéntia vestra possidébitis ánimas vestras.
21	20	Cum autem vidéritis circúmdari ab exércitu Jerúsalem, tunc scitóte quia appropinquávit desolátio ejus:
21	21	tunc qui in Judǽa sunt, fúgiant ad montes, et qui in médio ejus, discédant: et qui in regiónibus, non intrent in eam,
21	22	quia dies ultiónis hi sunt, ut impleántur ómnia, quæ scripta sunt.
21	23	Væ autem prægnántibus, et nutriéntibus in illis diébus: erit enim pressúra magna super terram, et ira pópulo huic.
21	24	Et cadent in ore gládii, et captívi ducéntur in omnes gentes, et Jerúsalem calcábitur a géntibus, donec impleántur témpora natiónum.
21	25	Et erunt signa in sole, et luna, et stellis, et in terris pressúra géntium præ confusióne sónitus maris, et flúctuum:
21	26	arescéntibus homínibus præ timóre, et exspectatióne, quæ supervénient univérso orbi: nam virtútes cælórum movebúntur:
21	27	et tunc vidébunt Fílium hóminis veniéntem in nube cum potestáte magna, et majestáte.
21	28	His autem fíeri incipiéntibus, respícite, et leváte cápita vestra: quóniam appropínquat redémptio vestra.
21	29	Et dixit illis similitúdinem: Vidéte ficúlneam, et omnes árbores:
21	30	cum prodúcunt jam ex se fructum, scitis quóniam prope est æstas.
21	31	Ita et vos cum vidéritis hæc fíeri, scitóte quóniam prope est regnum Dei.
21	32	Amen dico vobis, quia non præteríbit generátio hæc, donec ómnia fiant.
21	33	Cælum, et terra transíbunt: verba autem mea non transíbunt.
21	34	Atténdite autem vobis, ne forte gravéntur corda vestra in crápula, et ebrietáte, et curis hujus vitæ, et supervéniat in vos repentína dies illa:
21	35	tamquam láqueus enim supervéniet in omnes, qui sedent super fáciem omnis terræ.
21	36	Vigiláte ítaque, omni témpore orántes, ut digni habeámini fúgere ista ómnia, quæ futúra sunt, et stare ante Fílium hóminis.
21	37	Erat autem diébus docens in templo: nóctibus vero éxiens, morabátur in monte, qui vocátur Olivéti.
21	38	Et omnis pópulus manicábat ad eum in templo audíre eum.
22	1	Appropinquábat autem dies festus azymórum, qui dícitur Pascha:
22	2	et quærébant príncipes sacerdótum, et scribæ, quómodo Jesum interfícerent: timébant vero plebem.
22	3	Intrávit autem Sátanas in Judam, qui cognominabátur Iscariótes, unum de duódecim:
22	4	et ábiit, et locútus est cum princípibus sacerdótum, et magistrátibus, quemádmodum illum tráderet eis.
22	5	Et gavísi sunt, et pacti sunt pecúniam illi dare.
22	6	Et spopóndit, et quærébat opportunitátem ut tráderet illum sine turbis.
22	7	Venit autem dies azymórum, in qua necésse erat occídi pascha.
22	8	Et misit Petrum, et Joánnem, dicens: Eúntes paráte nobis pascha, ut manducémus.
22	9	At illi dixérunt: Ubi vis parémus?
22	10	Et dixit ad eos: Ecce introëúntibus vobis in civitátem occúrret vobis homo quidam ámphoram aquæ portans: sequímini eum in domum, in quam intrat,
22	11	et dicétis patrifamílias domus: Dicit tibi Magíster: Ubi est diversórium, ubi pascha cum discípulis meis mandúcem?
22	12	Et ipse osténdet vobis cœnáculum magnum stratum, et ibi paráte.
22	13	Eúntes autem invenérunt sicut dixit illis, et paravérunt pascha.
22	14	Et cum facta esset hora, discúbuit, et duódecim apóstoli cum eo.
22	15	Et ait illis: Desidério desiderávi hoc pascha manducáre vobíscum, ántequam pátiar.
22	16	Dico enim vobis, quia ex hoc non manducábo illud, donec impleátur in regno Dei.
22	17	Et accépto cálice grátias egit, et dixit: Accípite, et divídite inter vos.
22	18	Dico enim vobis quod non bibam de generatióne vitis donec regnum Dei véniat.
22	19	Et accépto pane grátias egit, et fregit, et dedit eis, dicens: Hoc est corpus meum, quod pro vobis datur: hoc fácite in meam commemoratiónem.
22	20	Simíliter et cálicem, postquam cœnávit, dicens: Hic est calix novum testaméntum in sánguine meo, qui pro vobis fundétur.
22	21	Verúmtamen ecce manus tradéntis me, mecum est in mensa.
22	22	Et quidem Fílius hóminis, secúndum quod definítum est, vadit: verúmtamen væ hómini illi, per quem tradétur.
22	23	Et ipsi cœpérunt quǽrere inter se, quis esset ex eis, qui hoc factúrus esset.
22	24	Facta est autem et conténtio inter eos, quis eórum viderétur esse major.
22	25	Dixit autem eis: Reges géntium dominántur eórum: et qui potestátem habent super eos, benéfici vocántur.
22	26	Vos autem non sic: sed qui major est in vobis, fiat sicut minor: et qui præcéssor est, sicut ministrátor.
22	27	Nam quis major est, qui recúmbit, an qui minístrat? nonne qui recúmbit? Ego autem in médio vestrum sum, sicut qui minístrat:
22	28	vos autem estis, qui permansístis mecum in tentatiónibus meis.
22	29	Et ego dispóno vobis sicut dispósuit mihi Pater meus regnum,
22	30	ut edátis, et bibátis super mensam meam in regno meo, et sedeátis super thronos judicántes duódecim tribus Israël.
22	31	Ait autem Dóminus: Simon, Simon, ecce Sátanas expetívit vos ut cribráret sicut tríticum:
22	32	ego autem rogávi pro te ut non defíciat fides tua: et tu aliquándo convérsus, confírma fratres tuos.
22	33	Qui dixit ei: Dómine, tecum parátus sum et in cárcerem, et in mortem ire.
22	34	At ille dixit: Dico tibi, Petre, non cantábit hódie gallus, donec ter ábneges nosse me. Et dixit eis:
22	35	Quando misi vos sine sácculo, et pera, et calceaméntis, numquid áliquid défuit vobis?
22	36	At illi dixérunt: Nihil. Dixit ergo eis: Sed nunc qui habet sácculum, tollat: simíliter et peram: et qui non habet, vendat túnicam suam, et emat gládium.
22	37	Dico enim vobis, quóniam adhuc hoc, quod scriptum est, opórtet impléri in me: Et cum iníquis deputátus est. Etenim ea, quæ sunt de me, finem habent.
22	38	At illi dixérunt: Dómine, ecce duo gládii hic. At ille dixit eis: Satis est.
22	39	Et egréssus ibat secúndum consuetúdinem in montem Olivárum. Secúti sunt autem illum et discípuli.
22	40	Et cum pervenísset ad locum, dixit illis: Oráte ne intrétis in tentatiónem.
22	41	Et ipse avúlsus est ab eis quantum jactus est lápidis: et pósitis génibus orábat,
22	42	dicens: Pater, si vis, transfer cálicem istum a me: verúmtamen non mea volúntas, sed tua fiat.
22	43	Appáruit autem illi ángelus de cælo, confórtans eum. Et factus in agónia, prolíxius orábat.
22	44	Et factus est sudor ejus sicut guttæ sánguinis decurréntis in terram.
22	45	Et cum surrexísset ab oratióne, et venísset ad discípulos suos, invénit eos dormiéntes præ tristítia.
22	46	Et ait illis: Quid dormítis? súrgite, oráte, ne intrétis in tentatiónem.
22	47	Adhuc eo loquénte, ecce turba: et qui vocabátur Judas, unus de duódecim, antecedébat eos, et appropinquávit Jesu ut oscularétur eum.
22	48	Jesus autem dixit illi: Juda, ósculo Fílium hóminis tradis?
22	49	Vidéntes autem hi, qui circa ipsum erant, quod futúrum erat, dixérunt ei: Dómine, si percútimus in gládio?
22	50	Et percússit unus ex illis servum príncipis sacerdótum, et amputávit aurículam ejus déxteram.
22	51	Respóndens autem Jesus, ait: Sínite usque huc. Et cum tetigísset aurículam ejus, sanávit eum.
22	52	Dixit autem Jesus ad eos, qui vénerant ad se príncipes sacerdótum, et magistrátus templi, et senióres: Quasi ad latrónem exístis cum gládiis, et fústibus?
22	53	Cum quotídie vobíscum fúerim in templo, non extendístis manus in me: sed hæc est hora vestra, et potéstas tenebrárum.
22	54	Comprehendéntes autem eum, duxérunt ad domum príncipis sacerdótum: Petrus vero sequebátur a longe.
22	55	Accénso autem igne in médio átrii, et circumsedéntibus illis, erat Petrus in médio eórum.
22	56	Quem cum vidísset ancílla quædam sedéntem ad lumen, et eum fuísset intúita, dixit: Et hic cum illo erat.
22	57	At ille negávit eum, dicens: Múlier, non novi illum.
22	58	Et post pusíllum álius videns eum, dixit: Et tu de illis es. Petrus vero ait: O homo, non sum.
22	59	Et intervállo facto quasi horæ uníus, álius quidam affirmábat, dicens: Vere et hic cum illo erat: nam et Galilǽus est.
22	60	Et ait Petrus: Homo, néscio quid dicis. Et contínuo, adhuc illo loquénte, cantávit gallus.
22	61	Et convérsus Dóminus respéxit Petrum, et recordátus est Petrus verbi Dómini, sicut díxerat: Quia priúsquam gallus cantet, ter me negábis.
22	62	Et egréssus foras Petrus flevit amáre.
22	63	Et viri qui tenébant illum, illudébant ei, cædéntes.
22	64	Et velavérunt eum, et percutiébant fáciem ejus: et interrogábant eum, dicéntes: Prophetíza, quis est, qui te percússit?
22	65	Et ália multa blasphemántes dicébant in eum.
22	66	Et ut factus est dies, convenérunt senióres plebis, et príncipes sacerdótum, et scribæ, et duxérunt illum in concílium suum, dicéntes: Si tu es Christus, dic nobis.
22	67	Et ait illis: Si vobis díxero, non credétis mihi:
22	68	si autem et interrogávero, non respondébitis mihi, neque dimittétis.
22	69	Ex hoc autem erit Fílius hóminis sedens a dextris virtútis Dei.
22	70	Dixérunt autem omnes: Tu ergo es Fílius Dei? Qui ait: Vos dícitis, quia ego sum.
22	71	At illi dixérunt: Quid adhuc desiderámus testimónium? ipsi enim audívimus de ore ejus.
23	1	Et surgens omnis multitúdo eórum, duxérunt illum ad Pilátum.
23	2	Cœpérunt autem illum accusáre, dicéntes: Hunc invénimus subverténtem gentem nostram, et prohibéntem tribúta dare Cǽsari, et dicéntem se Christum regem esse.
23	3	Pilátus autem interrogávit eum, dicens: Tu es rex Judæórum? At ille respóndens ait: Tu dicis.
23	4	Ait autem Pilátus ad príncipes sacerdótum, et turbas: Nihil invénio causæ in hoc hómine.
23	5	At illi invalescébant, dicéntes: Cómmovet pópulum docens per univérsam Judǽam, incípiens a Galilǽa usque huc.
23	6	Pilátus autem áudiens Galilǽam, interrogávit si homo Galilǽus esset.
23	7	Et ut cognóvit quod de Heródis potestáte esset, remísit eum ad Heródem, qui et ipse Jerosólymis erat illis diébus.
23	8	Heródes autem viso Jesu, gavísus est valde. Erat enim cúpiens ex multo témpore vidére eum, eo quod audíerat multa de eo, et sperábat signum áliquod vidére ab eo fíeri.
23	9	Interrogábat autem eum multis sermónibus. At ipse nihil illi respondébat.
23	10	Stabant autem príncipes sacerdótum, et scribæ constánter accusántes eum.
23	11	Sprevit autem illum Heródes cum exércitu suo: et illúsit indútum veste alba, et remísit ad Pilátum.
23	12	Et facti sunt amíci Heródes et Pilátus in ipsa die: nam ántea inimíci erant ad ínvicem.
23	13	Pilátus autem, convocátis princípibus sacerdótum, et magistrátibus, et plebe,
23	14	dixit ad illos: Obtulístis mihi hunc hóminem, quasi averténtem pópulum, et ecce ego coram vobis intérrogans, nullam causam invéni in hómine isto ex his, in quibus eum accusátis.
23	15	Sed neque Heródes: nam remísi vos ad illum, et ecce nihil dignum morte actum est ei.
23	16	Emendátum ergo illum dimíttam.
23	17	Necésse autem habébat dimíttere eis per diem festum unum.
23	18	Exclamávit autem simul univérsa turba, dicens: Tolle hunc, et dimítte nobis Barábbam,
23	19	qui erat propter seditiónem quamdam factam in civitáte et homicídium missus in cárcerem.
23	20	Iterum autem Pilátus locútus est ad eos, volens dimíttere Jesum.
23	21	At illi succlamábant, dicéntes: Crucifíge, crucifíge eum.
23	22	Ille autem tértio dixit ad illos: Quid enim mali fecit iste? nullam causam mortis invénio in eo: corrípiam ergo illum, et dimíttam.
23	23	At illi instábant vócibus magnis postulántes ut crucifigerétur: et invalescébant voces eórum.
23	24	Et Pilátus adjudicávit fíeri petitiónem eórum.
23	25	Dimísit autem illis eum, qui propter homicídium, et seditiónem missus fúerat in cárcerem, quem petébant: Jesum vero trádidit voluntáti eórum.
23	26	Et cum dúcerent eum, apprehendérunt Simónem quemdam Cyrenénsem veniéntem de villa: et imposuérunt illi crucem portáre post Jesum.
23	27	Sequebátur autem illum multa turba pópuli, et mulíerum: quæ plangébant, et lamentabántur eum.
23	28	Convérsus autem ad illas Jesus, dixit: Fíliæ Jerúsalem, nolíte flere super me, sed super vos ipsas flete, et super fílios vestros.
23	29	Quóniam ecce vénient dies, in quibus dicent: Beátæ stériles, et ventres, qui non genuérunt, et úbera, quæ non lactavérunt.
23	30	Tunc incípient dícere móntibus: Cádite super nos: et cóllibus: Operíte nos.
23	31	Quia si in víridi ligno hæc fáciunt, in árido quid fiet?
23	32	Ducebántur autem et álii duo nequam cum eo, ut interficeréntur.
23	33	Et postquam venérunt in locum, qui vocátur Calváriæ, ibi crucifixérunt eum: et latrónes, unum a dextris, et álterum a sinístris.
23	34	Jesus autem dicébat: Pater dimítte illis: non enim sciunt quid fáciunt. Dividéntes vero vestiménta ejus, misérunt sortes.
23	35	Et stabat pópulus spectans, et deridébant eum príncipes cum eis, dicéntes: Alios salvos fecit, se salvum fáciat, si hic est Christus Dei eléctus.
23	36	Illudébant autem ei et mílites accedéntes, et acétum offeréntes ei,
23	37	et dicéntes: Si tu es rex Judæórum, salvum te fac.
23	38	Erat autem et superscríptio scripta super eum lítteris græcis, et latínis, et hebráicis: Hic est rex Judæórum.
23	39	Unus autem de his, qui pendébant, latrónibus, blasphemábat eum, dicens: Si tu es Christus, salvum fac temetípsum, et nos.
23	40	Respóndens autem alter increpábat eum, dicens: Neque tu times Deum, quod in eádem damnatióne es.
23	41	Et nos quidem juste, nam digna factis recípimus: hic vero nihil mali gessit.
23	42	Et dicébat ad Jesum: Dómine, meménto mei, cum véneris in regnum tuum.
23	43	Et dixit illi Jesus: Amen dico tibi: hódie mecum eris in paradíso.
23	44	Erat autem fere hora sexta, et ténebræ factæ sunt in univérsam terram usque ad horam nonam.
23	45	Et obscurátus est sol, et velum templi scissum est médium.
23	46	Et clamans voce magna Jesus ait: Pater, in manus tuas comméndo spíritum meum. Et hæc dicens, exspirávit.
23	47	Videns autem centúrio quod factum fúerat, glorificávit Deum, dicens: Vere hic homo justus erat.
23	48	Et omnis turba eórum, qui simul áderant ad spectáculum istud, et vidébant quæ fiébant, percutiéntes péctora sua revertebántur.
23	49	Stabant autem omnes noti ejus a longe, et mulíeres, quæ secútæ eum erant a Galilǽa, hæc vidéntes.
23	50	Et ecce vir nómine Joseph, qui erat decúrio, vir bonus, et justus:
23	51	hic non consénserat consílio, et áctibus eórum: ab Arimathǽa civitáte Judǽæ, qui exspectábat et ipse regnum Dei:
23	52	hic accéssit ad Pilátum, et pétiit corpus Jesu:
23	53	et depósitum invólvit síndone, et pósuit eum in monuménto excíso, in quo nondum quisquam pósitus fúerat.
23	54	Et dies erat parascéves, et sábbatum illucescébat.
23	55	Subsecútæ autem mulíeres, quæ cum eo vénerant de Galilǽa, vidérunt monuméntum, et quemádmodum pósitum erat corpus ejus.
23	56	Et reverténtes paravérunt arómata, et unguénta: et sábbato quidem siluérunt secúndum mandátum.
24	1	Una autem sábbati valde dilúculo venérunt ad monuméntum, portántes, quæ paráverant arómata:
24	2	et invenérunt lápidem revolútum a monuménto.
24	3	Et ingréssæ non invenérunt corpus Dómini Jesu.
24	4	Et factum est, dum mente consternátæ essent de isto, ecce duo viri stetérunt secus illas in veste fulgénti.
24	5	Cum timérent autem, et declinárent vultum in terram, dixérunt ad illas: Quid quǽritis vivéntem cum mórtuis?
24	6	Non est hic, sed surréxit: recordámini quáliter locútus est vobis, cum adhuc in Galilǽa esset,
24	7	dicens: Quia opórtet Fílium hóminis tradi in manus hóminum peccatórum, et crucifígi, et die tértia resúrgere.
24	8	Et recordátæ sunt verbórum ejus.
24	9	Et regréssæ a monuménto nuntiavérunt hæc ómnia illis úndecim, et céteris ómnibus.
24	10	Erat autem María Magdaléne, et Joánna, et María Jacóbi, et céteræ, quæ cum eis erant, quæ dicébant ad apóstolos hæc.
24	11	Et visa sunt ante illos sicut deliraméntum verba ista, et non credidérunt illis.
24	12	Petrus autem surgens cucúrrit ad monuméntum: et procúmbens vidit linteámina sola pósita, et ábiit secum mirans quod factum fúerat.
24	13	Et ecce duo ex illis ibant ipsa die in castéllum, quod erat in spátio stadiórum sexagínta ab Jerúsalem, nómine Emmaus.
24	14	Et ipsi loquebántur ad ínvicem de his ómnibus, quæ accíderant.
24	15	Et factum est, dum fabularéntur, et secum quǽrerent: et ipse Jesus appropínquans ibat cum illis:
24	16	óculi autem illórum tenebántur ne eum agnóscerent.
24	17	Et ait ad illos: Qui sunt hi sermónes, quos confértis ad ínvicem ambulántes, et estis tristes?
24	18	Et respóndens unus, cui nomen Cléophas, dixit ei: Tu solus peregrínus es in Jerúsalem, et non cognovísti quæ facta sunt in illa his diébus?
24	19	Quibus ille dixit: Quæ? Et dixérunt: De Jesu Nazaréno, qui fuit vir prophéta, potens in ópere, et sermóne coram Deo, et omni pópulo:
24	20	et quómodo eum tradidérunt summi sacerdótes, et príncipes nostri in damnatiónem mortis, et crucifixérunt eum:
24	21	nos autem sperabámus quia ipse esset redemptúrus Israël: et nunc super hæc ómnia, tértia dies est hódie quod hæc facta sunt.
24	22	Sed et mulíeres quædam ex nostris terruérunt nos, quæ ante lucem fuérunt ad monuméntum,
24	23	et, non invénto córpore ejus, venérunt, dicéntes se étiam visiónem angelórum vidísse, qui dicunt eum vívere.
24	24	Et abiérunt quidam ex nostris ad monuméntum: et ita invenérunt sicut mulíeres dixérunt, ipsum vero non invenérunt.
24	25	Et ipse dixit ad eos: O stulti, et tardi corde ad credéndum in ómnibus, quæ locúti sunt prophétæ!
24	26	Nonne hæc opórtuit pati Christum, et ita intráre in glóriam suam?
24	27	Et incípiens a Móyse, et ómnibus prophétis, interpretabátur illis in ómnibus Scriptúris, quæ de ipso erant.
24	28	Et appropinquavérunt castéllo quo ibant: et ipse se finxit lóngius ire.
24	29	Et coëgérunt illum, dicéntes: Mane nobíscum, quóniam advesperáscit, et inclináta est jam dies. Et intrávit cum illis.
24	30	Et factum est, dum recúmberet cum eis, accépit panem, et benedíxit, ac fregit, et porrigébat illis.
24	31	Et apérti sunt óculi eórum, et cognovérunt eum: et ipse evánuit ex óculis eórum.
24	32	Et dixérunt ad ínvicem: Nonne cor nostrum ardens erat in nobis dum loquerétur in via, et aperíret nobis Scriptúras?
24	33	Et surgéntes eádem hora regréssi sunt in Jerúsalem: et invenérunt congregátos úndecim, et eos, qui cum illis erant,
24	34	dicéntes: Quod surréxit Dóminus vere, et appáruit Simóni.
24	35	Et ipsi narrábant quæ gesta erant in via, et quómodo cognovérunt eum in fractióne panis.
24	36	Dum autem hæc loquúntur, stetit Jesus in médio eórum, et dicit eis: Pax vobis: ego sum, nolíte timére.
24	37	Conturbáti vero, et contérriti, existimábant se spíritum vidére.
24	38	Et dixit eis: Quid turbáti estis, et cogitatiónes ascéndunt in corda vestra?
24	39	Vidéte manus meas, et pedes, quia ego ipse sum: palpáte, et vidéte: quia spíritus carnem, et ossa non habet, sicut me vidétis habére.
24	40	Et cum hoc dixísset, osténdit eis manus, et pedes.
24	41	Adhuc autem illis non credéntibus, et mirántibus præ gáudio, dixit: Habétis hic áliquid quod manducétur?
24	42	At illi obtulérunt ei partem piscis assi, et favum mellis.
24	43	Et cum manducásset coram eis, sumens relíquias dedit eis.
24	44	Et dixit ad eos: Hæc sunt verba, quæ locútus sum ad vos, cum adhuc essem vobíscum, quóniam necésse est impléri ómnia, quæ scripta sunt in lege Móysi, et prophétis, et psalmis de me.
24	45	Tunc apéruit illis sensum ut intellígerent Scriptúras.
24	46	Et dixit eis: Quóniam sic scriptum est, et sic oportébat Christum pati, et resúrgere a mórtuis tértia die:
24	47	et prædicári in nómine ejus pœniténtiam, et remissiónem peccatórum in omnes gentes, incipiéntibus ab Jerosólyma.
24	48	Vos autem testes estis horum.
24	49	Et ego mitto promíssum Patris mei in vos: vos autem sedéte in civitáte, quoadúsque induámini virtúte ex alto.
24	50	Edúxit autem eos foras in Bethániam: et elevátis mánibus suis benedíxit eis.
24	51	Et factum est, dum benedíceret illis, recéssit ab eis, et ferebátur in cælum.
24	52	Et ipsi adorántes regréssi sunt in Jerúsalem cum gáudio magno:
24	53	et erant semper in templo, laudántes, et benedicéntes Deum. Amen.
