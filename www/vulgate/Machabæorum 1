1	1	Et factum est, postquam percússit Alexánder Philíppi Mácedo, qui primus regnávit in Grǽcia, egréssus de terra Cethim, Daríum regem Persárum et Medórum:
1	2	constítuit prœ́lia multa, et obtínuit ómnium munitiónes, et interfécit reges terræ,
1	3	et pertránsiit usque ad fines terræ: et accépit spólia multitúdinis géntium, et síluit terra in conspéctu ejus.
1	4	Et congregávit virtútem, et exércitum fortem nimis: et exaltátum est, et elevátum cor ejus:
1	5	et obtínuit regiónes géntium, et tyránnos: et facti sunt illi in tribútum.
1	6	Et post hæc décidit in lectum, et cognóvit quia morerétur.
1	7	Et vocávit púeros suos nóbiles, qui secum erant nutríti a juventúte: et divísit illis regnum suum, cum adhuc víveret.
1	8	Et regnávit Alexánder annis duódecim, et mórtuus est.
1	9	Et obtinuérunt púeri ejus regnum, unusquísque in loco suo:
1	10	et imposuérunt omnes sibi diadémata post mortem ejus, et fílii eórum post eos annis multis, et multiplicáta sunt mala in terra.
1	11	Et éxiit ex eis radix peccátrix, Antíochus illústris, fílius Antíochi regis, qui fúerat Romæ obses: et regnávit in anno centésimo trigésimo séptimo regni Græcórum.
1	12	In diébus illis, exiérunt ex Israël fílii iníqui, et suasérunt multis, dicéntes: Eámus, et disponámus testaméntum cum géntibus, quæ circa nos sunt: quia ex quo recéssimus ab eis, invenérunt nos multa mala.
1	13	Et bonus visus est sermo in óculis eórum.
1	14	Et destinavérunt áliqui de pópulo, et abiérunt ad regem: et dedit illis potestátem ut fácerent justítiam géntium.
1	15	Et ædificavérunt gymnásium in Jerosólymis secúndum leges natiónum:
1	16	et fecérunt sibi præpútia, et recessérunt a testaménto sancto, et juncti sunt natiónibus, et venúmdati sunt ut fácerent malum.
1	17	Et parátum est regnum in conspéctu Antíochi, et cœpit regnáre in terra Ægýpti ut regnáret super duo regna.
1	18	Et intrávit in Ægýptum in multitúdine gravi, in cúrribus, et elephántis, et equítibus, et copiósa návium multitúdine:
1	19	et constítuit bellum advérsus Ptolemǽum regem Ægýpti, et véritus est Ptolemǽus a fácie ejus, et fugit, et cecidérunt vulneráti multi.
1	20	Et comprehéndit civitátes munítas in terra Ægýpti, et accépit spólia terræ Ægýpti.
1	21	Et convértit Antíochus, postquam percússit Ægýptum in centésimo et quadragésimo tértio anno: et ascéndit ad Israël,
1	22	et ascéndit Jerosólymam in multitúdine gravi.
1	23	Et intrávit in sanctificatiónem cum supérbia, et accépit altáre áureum, et candelábrum lúminis, et univérsa vasa ejus, et mensam propositiónis, et libatória, et phíalas, et mortaríola áurea, et velum, et corónas, et ornaméntum áureum, quod in fácie templi erat: et commínuit ómnia.
1	24	Et accépit argéntum, et aurum, et vasa concupiscibília: et accépit thesáuros occúltos, quos invénit: et sublátis ómnibus, ábiit in terram suam.
1	25	Et fecit cædem hóminum, et locútus est in supérbia magna.
1	26	Et factus est planctus magnus in Israël, et in omni loco eórum:
1	27	et ingemuérunt príncipes, et senióres: vírgines, et júvenes infirmáti sunt: et speciósitas mulíerum immutáta est.
1	28	Omnis marítus sumpsit laméntum, et quæ sedébant in thoro maritáli, lugébant:
1	29	et commóta est terra super habitántes in ea, et univérsa domus Jacob índuit confusiónem.
1	30	Et post duos annos diérum, misit rex príncipem tributórum in civitátes Juda, et venit Jerúsalem cum turba magna.
1	31	Et locútus est ad eos verba pacífica in dolo: et credidérunt ei.
1	32	Et írruit super civitátem repénte, et percússit eam plaga magna, et pérdidit pópulum multum ex Israël.
1	33	Et accépit spólia civitátis: et succéndit eam igni, et destrúxit domos ejus, et muros ejus in circúitu:
1	34	et captívas duxérunt mulíeres: et natos, et pécora possedérunt.
1	35	Et ædificavérunt civitátem David muro magno, et firmo, et túrribus firmis, et facta est illis in arcem:
1	36	et posuérunt illic gentem peccatrícem, viros iníquos, et convaluérunt in ea: et posuérunt arma, et escas, et congregavérunt spólia Jerúsalem:
1	37	et reposuérunt illic: et facti sunt in láqueum magnum.
1	38	Et factum est hoc ad insídias sanctificatióni, et in diábolum malum in Israël:
1	39	et effudérunt sánguinem innocéntem per circúitum sanctificatiónis, et contaminavérunt sanctificatiónem.
1	40	Et fugérunt habitatóres Jerúsalem propter eos, et facta est habitátio exterórum, et facta est éxtera sémini suo, et nati ejus reliquérunt eam.
1	41	Sanctificátio ejus desoláta est sicut solitúdo: dies festi ejus convérsi sunt in luctum, sábbata ejus in oppróbrium, honóres ejus in níhilum.
1	42	Secúndum glóriam ejus multiplicáta est ignomínia ejus: et sublímitas ejus convérsa est in luctum.
1	43	Et scripsit rex Antíochus omni regno suo ut esset omnis pópulus unus: et relínqueret unusquísque legem suam.
1	44	Et consensérunt omnes gentes secúndum verbum regis Antíochi:
1	45	et multi ex Israël consensérunt servitúti ejus, et sacrificavérunt idólis, et coinquinavérunt sábbatum.
1	46	Et misit rex libros per manus nuntiórum in Jerúsalem, et in omnes civitátes Juda, ut sequeréntur leges géntium terræ,
1	47	et prohibérent holocáusta, et sacrifícia, et placatiónes fíeri in templo Dei,
1	48	et prohibérent celebrári sábbatum, et dies solémnes:
1	49	et jussit coinquinári sancta, et sanctum pópulum Israël.
1	50	Et jussit ædificári aras, et templa, et idóla, et immolári carnes suíllas, et pécora commúnia,
1	51	et relínquere fílios suos incircumcísos, et coinquinári ánimas eórum in ómnibus immúndis, et abominatiónibus, ita ut oblivisceréntur legem, et immutárent omnes justificatiónes Dei:
1	52	et quicúmque non fecíssent secúndum verbum regis Antíochi, moreréntur.
1	53	Secúndum ómnia verba hæc scripsit omni regno suo: et præpósuit príncipes pópulo, qui hæc fíeri cógerent.
1	54	Et jussérunt civitátibus Juda sacrificáre.
1	55	Et congregáti sunt multi de pópulo ad eos, qui derelíquerant legem Dómini: et fecérunt mala super terram:
1	56	et effugavérunt pópulum Israël in ábditis, et in abscónditis fugitivórum locis.
1	57	Die quintadécima mensis Casleu, quinto et quadragésimo et centésimo anno, ædificávit rex Antíochus abominándum idólum desolatiónis super altáre Dei, et per univérsas civitátes Juda in circúitu ædificavérunt aras:
1	58	et ante jánuas domórum, et in platéis incendébant thura, et sacrificábant:
1	59	et libros legis Dei combussérunt igni, scindéntes eos:
1	60	et apud quemcúmque inveniebántur libri testaménti Dómini, et quicúmque observábat legem Dómini, secúndum edíctum regis trucidábant eum.
1	61	In virtúte sua faciébant hæc pópulo Israël, qui inveniebátur in omni mense et mense in civitátibus.
1	62	Et quinta et vigésima die mensis sacrificábant super aram, quæ erat contra altáre.
1	63	Et mulíeres, quæ circumcidébant fílios suos, trucidabántur secúndum jussum regis Antíochi,
1	64	et suspendébant púeros a cervícibus per univérsas domos eórum: et eos, qui circumcíderant illos, trucidábant.
1	65	Et multi de pópulo Israël definiérunt apud se, ut non manducárent immúnda: et elegérunt magis mori, quam cibis coinquinári immúndis:
1	66	et noluérunt infríngere legem Dei sanctam, et trucidáti sunt:
1	67	et facta est ira magna super pópulum valde.
2	1	In diébus illis surréxit Mathathías fílius Joánnis fílii Simeónis, sacérdos ex fíliis Jóarib, ab Jerúsalem, et consédit in monte Modin:
2	2	et habébat fílios quinque: Joánnem, qui cognominabátur Gaddis:
2	3	et Simónem, qui cognominabátur Thasi:
2	4	et Judam, qui vocabátur Machabǽus:
2	5	et Eleázarum, qui cognominabátur Abaron: et Jónathan, qui cognominabátur Apphus.
2	6	Hi vidérunt mala, quæ fiébant in pópulo Juda, et in Jerúsalem.
2	7	Et dixit Mathathías: Væ mihi, ut quid natus sum vidére contritiónem pópuli mei, et contritiónem civitátis sanctæ, et sedére illic, cum datur in mánibus inimicórum?
2	8	Sancta in manu extraneórum facta sunt: templum ejus sicut homo ignóbilis.
2	9	Vasa glóriæ ejus captíva abdúcta sunt: trucidáti sunt senes ejus in platéis, et júvenes ejus cecidérunt in gládio inimicórum.
2	10	Quæ gens non hereditávit regnum ejus, et non obtínuit spólia ejus?
2	11	Omnis composítio ejus abláta est. Quæ erat líbera, facta est ancílla.
2	12	Et ecce sancta nostra, et pulchritúdo nostra, et cláritas nostra desoláta est, et coinquinavérunt ea gentes.
2	13	Quo ergo nobis adhuc vívere?
2	14	Et scidit vestiménta sua Mathathías, et fílii ejus: et operuérunt se cilíciis, et planxérunt valde.
2	15	Et venérunt illuc qui missi erant a rege Antíocho, ut cógerent eos, qui confúgerant in civitátem Modin, immoláre, et accéndere thura, et a lege Dei discédere.
2	16	Et multi de pópulo Israël consentiéntes accessérunt ad eos: sed Mathathías, et fílii ejus constánter stetérunt.
2	17	Et respondéntes qui missi erant ab Antíocho, dixérunt Mathathíæ: Princeps et claríssimus, et magnus es in hac civitáte, et ornátus fíliis, et frátribus.
2	18	Ergo accéde prior, et fac jussum regis, sicut fecérunt omnes gentes, et viri Juda, et qui remansérunt in Jerúsalem: et eris tu, et fílii tui inter amícos regis, et amplificátus auro, et argénto, et munéribus multis.
2	19	Et respóndit Mathathías, et dixit magna voce: Etsi omnes gentes regi Antíocho obédiunt, ut discédat unusquísque a servitúte legis patrum suórum, et conséntiat mandátis ejus:
2	20	ego et fílii mei, et fratres mei obediémus legi patrum nostrórum.
2	21	Propítius sit nobis Deus: non est nobis útile relínquere legem, et justítias Dei:
2	22	non audiémus verba regis Antíochi, nec sacrificábimus transgrediéntes legis nostræ mandáta, ut eámus áltera via.
2	23	Et ut cessávit loqui verba hæc, accéssit quidam Judǽus in ómnium óculis sacrificáre idólis super aram in civitáte Modin, secúndum jussum regis:
2	24	et vidit Mathathías, et dóluit, et contremuérunt renes ejus, et accénsus est furor ejus secúndum judícium legis, et insíliens trucidávit eum super aram:
2	25	sed et virum, quem rex Antíochus míserat, qui cogébat immoláre, occídit in ipso témpore, et aram destrúxit:
2	26	et zelátus est legem, sicut fecit Phínees Zamri fílio Salómi.
2	27	Et exclamávit Mathathías voce magna in civitáte, dicens: Omnis, qui zelum habet legis, státuens testaméntum, éxeat post me.
2	28	Et fugit ipse, et fílii ejus in montes, et reliquérunt quæcúmque habébant in civitáte.
2	29	Tunc descendérunt multi quæréntes judícium, et justítiam, in desértum:
2	30	et sedérunt ibi ipsi, et fílii eórum, et mulíeres eórum, et pécora eórum: quóniam inundavérunt super eos mala.
2	31	Et renuntiátum est viris regis, et exercítui, qui erat in Jerúsalem civitáte David, quóniam discessíssent viri quidam, qui dissipavérunt mandátum regis, in loca occúlta in desérto, et abiíssent post illos multi.
2	32	Et statim perrexérunt ad eos, et constituérunt advérsus eos prœ́lium in die sabbatórum,
2	33	et dixérunt ad eos: Resístitis et nunc adhuc? exíte, et fácite secúndum verbum regis Antíochi, et vivétis.
2	34	Et dixérunt: Non exíbimus, neque faciémus verbum regis, ut polluámus diem sabbatórum.
2	35	Et concitavérunt advérsus eos prœ́lium.
2	36	Et non respondérunt eis, nec lápidem misérunt in eos, nec oppilavérunt loca occúlta,
2	37	dicéntes: Moriámur omnes in simplicitáte nostra: et testes erunt super nos cælum, et terra, quod injúste pérditis nos.
2	38	Et intulérunt illis bellum sábbatis: et mórtui sunt ipsi, et uxóres eórum, et fílii eórum, et pécora eórum usque ad mille ánimas hóminum.
2	39	Et cognóvit Mathathías, et amíci ejus, et luctum habuérunt super eos valde.
2	40	Et dixit vir próximo suo: Si omnes fecérimus sicut fratres nostri fecérunt, et non pugnavérimus advérsus gentes pro animábus nostris, et justificatiónibus nostris, nunc cítius dispérdent nos a terra.
2	41	Et cogitavérunt in die illa, dicéntes: Omnis homo, quicúmque vénerit ad nos in bello die sabbatórum, pugnémus advérsus eum: et non moriémur omnes, sicut mórtui sunt fratres nostri in occúltis.
2	42	Tunc congregáta est ad eos synagóga Assidæórum fortis víribus ex Israël, omnis voluntárius in lege:
2	43	et omnes, qui fugiébant a malis, ádditi sunt ad eos, et facti sunt illis ad firmaméntum.
2	44	Et collegérunt exércitum, et percussérunt peccatóres in ira sua, et viros iníquos in indignatióne sua: et céteri fugérunt ad natiónes, ut eváderent.
2	45	Et circuívit Mathathías, et amíci ejus, et destruxérunt aras:
2	46	et circumcidérunt púeros incircumcísos quotquot invenérunt in fínibus Israël: et in fortitúdine.
2	47	Et persecúti sunt fílios supérbiæ, et prosperátum est opus in mánibus eórum:
2	48	et obtinuérunt legem de mánibus géntium, et de mánibus regum, et non dedérunt cornu peccatóri.
2	49	Et appropinquavérunt dies Mathathíæ moriéndi, et dixit fíliis suis: Nunc confortáta est supérbia, et castigátio, et tempus eversiónis, et ira indignatiónis.
2	50	Nunc ergo, o fílii, æmulatóres estóte legis, et date ánimas vestras pro testaménto patrum vestrórum,
2	51	et mementóte óperum patrum, quæ fecérunt in generatiónibus suis: et accipiétis glóriam magnam, et nomen ætérnum.
2	52	Abraham nonne in tentatióne invéntus est fidélis, et reputátum est ei ad justítiam?
2	53	Joseph in témpore angústiæ suæ custodívit mandátum, et factus est dóminus Ægýpti.
2	54	Phínees pater noster, zelándo zelum Dei, accépit testaméntum sacerdótii ætérni.
2	55	Jesus dum implévit verbum, factus est dux in Israël.
2	56	Caleb dum testificátur in ecclésia, accépit hereditátem.
2	57	David in sua misericórdia consecútus est sedem regni in sǽcula.
2	58	Elías, dum zelat zelum legis, recéptus est in cælum.
2	59	Ananías et Azarías et Mísaël credéntes, liberáti sunt de flamma.
2	60	Dániel in sua simplicitáte liberátus est de ore leónum.
2	61	Et ita cogitáte per generatiónem, et generatiónem: quia omnes qui sperant in eum, non infirmántur.
2	62	Et a verbis viri peccatóris ne timuéritis, quia glória ejus stercus, et vermis est:
2	63	hódie extóllitur, et cras non inveniétur: quia convérsus est in terram suam, et cogitátio ejus périit.
2	64	Vos ergo fílii confortámini, et viríliter ágite in lege: quia in ipsa gloriósi éritis.
2	65	Et ecce Simon frater vester, scio quod vir consílii est: ipsum audíte semper, et ipse erit vobis pater.
2	66	Et Judas Machabǽus, fortis víribus a juventúte sua, sit vobis princeps milítiæ, et ipse aget bellum pópuli.
2	67	Et adducétis ad vos omnes factóres legis: et vindicáte vindíctam pópuli vestri.
2	68	Retribúite retributiónem géntibus, et inténdite in præcéptum legis.
2	69	Et benedíxit eos, et appósitus est ad patres suos.
2	70	Et defúnctus est anno centésimo et quadragésimo sexto: et sepúltus est a fíliis suis in sepúlcris patrum suórum in Modin, et planxérunt eum omnis Israël planctu magno.
3	1	Et surréxit Judas, qui vocabátur Machabǽus, fílius ejus, pro eo:
3	2	et adjuvábant eum omnes fratres ejus: et univérsi, qui se conjúnxerant patri ejus, et prœliabántur prœ́lium Israël cum lætítia.
3	3	Et dilatávit glóriam pópulo suo, et índuit se lorícam sicut gigas, et succínxit se arma béllica sua in prœ́liis, et protegébat castra gládio suo.
3	4	Símilis factus est leóni in opéribus suis, et sicut cátulus leónis rúgiens in venatióne.
3	5	Et persecútus est iníquos perscrútans eos: et qui conturbábant pópulum suum, eos succéndit flammis:
3	6	et repúlsi sunt inimíci ejus præ timóre ejus, et omnes operárii iniquitátis conturbáti sunt: et dirécta est salus in manu ejus.
3	7	Et exacerbábat reges multos, et lætificábat Jacob in opéribus suis, et in sǽculum memória ejus in benedictióne.
3	8	Et perambulávit civitátes Juda, et pérdidit ímpios ex eis, et avértit iram ab Israël.
3	9	Et nominátus est usque ad novíssimum terræ, et congregávit pereúntes.
3	10	Et congregávit Apollónius gentes, et a Samaría virtútem multam et magnam ad bellándum contra Israël.
3	11	Et cognóvit Judas, et éxiit óbviam illi: et percússit, et occídit illum: et cecidérunt vulneráti multi, et réliqui fugérunt.
3	12	Et accépit spólia eórum: et gládium Apollónii ábstulit Judas, et erat pugnans in eo ómnibus diébus.
3	13	Et audívit Seron princeps exércitus Sýriæ, quod congregávit Judas congregatiónem fidélium, et ecclésiam secum,
3	14	et ait: Fáciam mihi nomen, et glorificábor in regno, et debellábo Judam, et eos, qui cum ipso sunt, qui spernébant verbum regis.
3	15	Et præparávit se: et ascendérunt cum eo castra impiórum fortes auxiliárii ut fácerent vindíctam in fílios Israël.
3	16	Et appropinquavérunt usque ad Béthoron: et exívit Judas óbviam illi cum paucis.
3	17	Ut autem vidérunt exércitum veniéntem sibi óbviam, dixérunt Judæ: Quómodo potérimus pauci pugnáre contra multitúdinem tantam, et tam fortem, et nos fatigáti sumus jejúnio hódie?
3	18	Et ait Judas: Fácile est conclúdi multos in manus paucórum: et non est differéntia in conspéctu Dei cæli liberáre in multis, et in paucis:
3	19	quóniam non in multitúdine exércitus victória belli, sed de cælo fortitúdo est.
3	20	Ipsi véniunt ad nos in multitúdine contumáci, et supérbia, ut dispérdant nos, et uxóres nostras, et fílios nostros, et ut spólient nos:
3	21	nos vero pugnábimus pro animábus nostris, et légibus nostris:
3	22	et ipse Dóminus cónteret eos ante fáciem nostram: vos autem ne timuéritis eos.
3	23	Ut cessávit autem loqui, insíluit in eos súbito: et contrítus est Seron, et exércitus ejus in conspéctu ipsíus:
3	24	et persecútus est eum in descénsu Béthoron usque in campum, et cecidérunt ex eis octingénti viri, réliqui autem fugérunt in terram Philísthiim.
3	25	Et cécidit timor Judæ, ac fratrum ejus, et formído super omnes gentes in circúitu eórum.
3	26	Et pervénit ad regem nomen ejus, et de prœ́liis Judæ narrábant omnes gentes.
3	27	Ut audívit autem rex Antíochus sermónes istos, irátus est ánimo: et misit, et congregávit exércitum univérsi regni sui, castra fórtia valde:
3	28	et apéruit ærárium suum, et dedit stipéndia exercítui in annum: et mandávit illis ut essent paráti ad ómnia.
3	29	Et vidit quod defécit pecúnia de thesáuris suis, et tribúta regiónis módica propter dissensiónem, et plagam, quam fecit in terra, ut tólleret legítima, quæ erant a primis diébus:
3	30	et tímuit ne non habéret ut semel et bis, in sumptus et donária, quæ déderat ante larga manu: et abundáverat super reges, qui ante eum fúerant.
3	31	Et consternátus erat ánimo valde, et cogitávit ire in Pérsidem, et accípere tribúta regiónum, et congregáre argéntum multum.
3	32	Et relíquit Lýsiam hóminem nóbilem de génere regáli, super negótia régia, a flúmine Euphráte usque ad flumen Ægýpti:
3	33	et ut nutríret Antíochum fílium suum, donec redíret.
3	34	Et trádidit ei médium exércitum, et elephántos: et mandávit ei de ómnibus, quæ volébat, et de inhabitántibus Judǽam, et Jerúsalem:
3	35	et ut mítteret ad eos exércitum ad conteréndam, et exstirpándam virtútem Israël, et relíquias Jerúsalem, et auferéndam memóriam eórum de loco:
3	36	et ut constitúeret habitatóres fílios alienígenas in ómnibus fínibus eórum, et sorte distribúeret terram eórum.
3	37	Et rex assúmpsit partem exércitus resídui, et exívit ab Antiochía civitáte regni sui anno centésimo et quadragésimo séptimo: et transfretávit Euphráten flumen, et perambulábat superióres regiónes.
3	38	Et elégit Lýsias Ptolemǽum fílium Dorýmini, et Nicánorem, et Górgiam, viros poténtes ex amícis regis:
3	39	et misit cum eis quadragínta míllia virórum, et septem míllia équitum, ut venírent in terram Juda, et dispérderent eam secúndum verbum regis.
3	40	Et processérunt cum univérsa virtúte sua, et venérunt, et applicuérunt Emmaum in terra campéstri.
3	41	Et audiérunt mercatóres regiónum nomen eórum: et accepérunt argéntum, et aurum multum valde, et púeros: et venérunt in castra ut accíperent fílios Israël in servos, et ádditi sunt ad eos exércitus Sýriæ, et terræ alienigenárum.
3	42	Et vidit Judas, et fratres ejus, quia multiplicáta sunt mala, et exércitus applicábant ad fines eórum: et cognovérunt verba regis, quæ mandávit pópulo fácere in intéritum, et consummatiónem:
3	43	et dixérunt unusquísque ad próximum suum: Erigámus dejectiónem pópuli nostri, et pugnémus pro pópulo nostro, et sanctis nostris.
3	44	Et congregátus est convéntus ut essent paráti in prœ́lium: et ut orárent, et péterent misericórdiam, et miseratiónes.
3	45	Et Jerúsalem non habitabátur, sed erat sicut desértum: non erat qui ingrederétur et egrederétur de natis ejus: et sanctum conculcabátur: et fílii alienigenárum erant in arce: ibi erat habitátio géntium: et abláta est volúptas a Jacob, et defécit ibi tíbia, et cíthara.
3	46	Et congregáti sunt, et venérunt in Maspha contra Jerúsalem: quia locus oratiónis erat in Maspha ante in Israël.
3	47	Et jejunavérunt illa die, et induérunt se cilíciis, et cínerem imposuérunt cápiti suo, et discidérunt vestiménta sua:
3	48	et expandérunt libros legis, de quibus scrutabántur gentes similitúdinem simulacrórum suórum:
3	49	et attulérunt ornaménta sacerdotália, et primítias, et décimas: et suscitavérunt Nazarǽos, qui impléverant dies:
3	50	et clamavérunt voce magna in cælum, dicéntes: Quid faciémus istis, et quo eos ducémus?
3	51	Et sancta tua conculcáta sunt, et contamináta sunt, et sacerdótes tui facti sunt in luctum, et in humilitátem:
3	52	et ecce natiónes convenérunt advérsum nos ut nos dispérdant: tu scis quæ cógitant in nos.
3	53	Quómodo potérimus subsístere ante fáciem eórum, nisi tu Deus ádjuves nos?
3	54	Et tubis exclamavérunt voce magna.
3	55	Et post hæc constítuit Judas duces pópuli, tribúnos, et centuriónes, et pentacontárchos, et decuriónes.
3	56	Et dixit his, qui ædificábant domos, et sponsábant uxóres, et plantábant víneas, et formidolósis, ut redírent unusquísque in domum suam secúndum legem.
3	57	Et movérunt castra, et collocavérunt ad austrum Emmaum.
3	58	Et ait Judas: Accingímini, et estóte fílii poténtes, et estóte paráti in mane, ut pugnétis advérsus natiónes has, quæ convenérunt advérsus nos dispérdere nos, et sancta nostra:
3	59	quóniam mélius est nos mori in bello, quam vidére mala gentis nostræ, et sanctórum.
3	60	Sicut autem fúerit volúntas in cælo, sic fiat.
4	1	Et assúmpsit Górgias quinque míllia virórum, et mille équites eléctos: et movérunt castra nocte,
4	2	ut applicárent ad castra Judæórum, et percúterent eos súbito: et fílii, qui erant ex arce, erant illis duces.
4	3	Et audívit Judas, et surréxit ipse, et poténtes percútere virtútem exercítuum regis, qui erant in Emmaum.
4	4	Adhuc enim dispérsus erat exércitus a castris.
4	5	Et venit Górgias in castra Judæ noctu, et néminem invénit: et quærébat eos in móntibus, quóniam dixit: Fúgiunt hi a nobis.
4	6	Et cum dies factus esset, appáruit Judas in campo cum tribus míllibus virórum tantum: qui teguménta et gládios non habébant:
4	7	et vidérunt castra géntium válida, et loricátos, et equitátus in circúitu eórum, et hi docti ad prœ́lium.
4	8	Et ait Judas viris, qui secum erant: Ne timuéritis multitúdinem eórum, et ímpetum eórum ne formidétis.
4	9	Mementóte quáliter salvi facti sunt patres nostri in mari Rubro, cum sequerétur eos Phárao cum exércitu multo.
4	10	Et nunc clamémus in cælum: et miserébitur nostri Dóminus, et memor erit testaménti patrum nostrórum, et cónteret exércitum istum ante fáciem nostram hódie:
4	11	et scient omnes gentes quia est qui rédimat, et líberet Israël.
4	12	Et elevavérunt alienígenæ óculos suos, et vidérunt eos veniéntes ex advérso.
4	13	Et exiérunt de castris in prœ́lium, et tuba cecinérunt hi, qui erant cum Juda.
4	14	Et congréssi sunt: et contrítæ sunt gentes, et fugérunt in campum.
4	15	Novíssimi autem omnes cecidérunt in gládio, et persecúti sunt eos usque Gézeron, et usque in campos Idumǽæ, et Azóti, et Jámniæ: et cecidérunt ex illis usque ad tria míllia virórum.
4	16	Et revérsus est Judas, et exércitus ejus sequens eum.
4	17	Dixítque ad pópulum: Non concupiscátis spólia: quia bellum contra nos est,
4	18	et Górgias et exércitus ejus prope nos in monte: sed state nunc contra inimícos nostros, et expugnáte eos, et sumétis póstea spólia secúri.
4	19	Et adhuc loquénte Juda hæc, ecce appáruit pars quædam prospíciens de monte.
4	20	Et vidit Górgias quod in fugam convérsi sunt sui, et succendérunt castra: fumus enim, qui videbátur, declarábat quod factum est.
4	21	Quibus illi conspéctis timuérunt valde, aspiciéntes simul et Judam, et exércitum in campo parátum ad prœ́lium.
4	22	Et fugérunt omnes in campum alienigenárum:
4	23	et Judas revérsus est ad spólia castrórum, et accepérunt aurum multum, et argéntum, et hyacínthinum, et púrpuram marínam, et opes magnas.
4	24	Et convérsi, hymnum canébant, et benedicébant Deum in cælum, quóniam bonus est, quóniam in sǽculum misericórdia ejus.
4	25	Et facta est salus magna in Israël in die illa.
4	26	Quicúmque autem alienigenárum evasérunt, venérunt, et nuntiavérunt Lýsiæ univérsa, quæ accíderant.
4	27	Quibus ille audítis, consternátus ánimo deficiébat: quod non quália vóluit, tália contigérunt in Israël, et quália mandávit rex.
4	28	Et sequénti anno, congregávit Lýsias virórum electórum sexagínta míllia, et équitum quinque míllia, ut debelláret eos.
4	29	Et venérunt in Judǽam, et castra posuérunt in Béthoron, et occúrrit illis Judas cum decem míllibus viris.
4	30	Et vidérunt exércitum fortem, et orávit, et dixit: Benedíctus es salvátor Israël, qui contrivísti ímpetum poténtis in manu servi tui David, et tradidísti castra alienigenárum in manu Jónathæ fílii Saul, et armígeri ejus.
4	31	Conclúde exércitum istum in manu pópuli tui Israël, et confundántur in exércitu suo, et equítibus.
4	32	Da illis formídinem, et tábefac audáciam virtútis eórum, et commoveántur contritióne sua.
4	33	Déjice illos gládio diligéntium te: et colláudent te omnes, qui novérunt nomen tuum, in hymnis.
4	34	Et commisérunt prœ́lium: et cecidérunt de exércitu Lýsiæ quinque míllia virórum.
4	35	Videns autem Lýsias fugam suórum, et Judæórum audáciam, et quod paráti sunt aut vívere, aut mori fórtiter, ábiit Antiochíam, et elégit mílites, ut multiplicáti rursus venírent in Judǽam.
4	36	Dixit autem Judas, et fratres ejus: Ecce contríti sunt inimíci nostri: ascendámus nunc mundáre sancta, et renováre.
4	37	Et congregátus est omnis exércitus, et ascendérunt in montem Sion.
4	38	Et vidérunt sanctificatiónem desértam, et altáre profanátum, et portas exústas, et in átriis virgúlta nata sicut in saltu vel in móntibus, et pastophória díruta.
4	39	Et scidérunt vestiménta sua, et planxérunt planctu magno, et imposuérunt cínerem super caput suum,
4	40	et cecidérunt in fáciem super terram, et exclamavérunt tubis signórum, et clamavérunt in cælum.
4	41	Tunc ordinávit Judas viros ut pugnárent advérsus eos, qui erant in arce, donec emundárent sancta.
4	42	Et elégit sacerdótes sine mácula, voluntátem habéntes in lege Dei:
4	43	et mundavérunt sancta, et tulérunt lápides contaminatiónis in locum immúndum.
4	44	Et cogitávit de altári holocaustórum, quod profanátum erat, quid de eo fáceret.
4	45	Et íncidit illis consílium bonum ut destrúerent illud: ne forte illis esset in oppróbrium, quia contaminavérunt illud gentes, et demolíti sunt illud.
4	46	Et reposuérunt lápides in monte domus in loco apto, quoadúsque veníret prophéta, et respondéret de eis.
4	47	Et accepérunt lápides íntegros secúndum legem, et ædificavérunt altáre novum secúndum illud, quod fuit prius:
4	48	et ædificavérunt sancta, et quæ intra domum erant intrínsecus: et ædem, et átria sanctificavérunt.
4	49	Et fecérunt vasa sancta nova, et intulérunt candelábrum, et altáre incensórum, et mensam, in templum.
4	50	Et incénsum posuérunt super altáre, et accendérunt lucérnas, quæ super candelábrum erant, et lucébant in templo.
4	51	Et posuérunt super mensam panes, et appendérunt vela, et consummavérunt ómnia ópera, quæ fécerant.
4	52	Et ante matutínum surrexérunt quinta et vigésima die mensis noni (hic est mensis Casleu) centésimi quadragésimi octávi anni:
4	53	et obtulérunt sacrifícium secúndum legem super altáre holocaustórum novum, quod fecérunt.
4	54	Secúndum tempus et secúndum diem, in qua contaminavérunt illud gentes, in ipsa renovátum est in cánticis, et cítharis, et cínyris, et in cýmbalis.
4	55	Et cécidit omnis pópulus in fáciem, et adoravérunt, et benedixérunt in cælum eum, qui prosperávit eis.
4	56	Et fecérunt dedicatiónem altáris diébus octo, et obtulérunt holocáusta cum lætítia, et sacrifícium salutáris, et laudis.
4	57	Et ornavérunt fáciem templi corónis áureis, et scútulis: et dedicavérunt portas, et pastophória, et imposuérunt eis jánuas.
4	58	Et facta est lætítia in pópulo magna valde, et avérsum est oppróbrium géntium.
4	59	Et státuit Judas, et fratres ejus, et univérsa ecclésia Israël, ut agátur dies dedicatiónis altáris in tempóribus suis ab anno in annum per dies octo a quinta et vigésima die mensis Casleu, cum lætítia et gáudio.
4	60	Et ædificavérunt in témpore illo montem Sion, et per circúitum muros altos, et turres firmas, nequándo venírent gentes, et conculcárent eum sicut ántea fecérunt.
4	61	Et collocávit illic exércitum, ut servárent eum, et munívit eum ad custodiéndum Bethsúram, ut habéret pópulus munitiónem contra fáciem Idumǽæ.
5	1	Et factum est, ut audiérunt gentes in circúitu quia ædificátum est altáre, et sanctuárium sicut prius, irátæ sunt valde:
5	2	et cogitábant tóllere genus Jacob, qui erant inter eos, et cœpérunt occídere de pópulo, et pérsequi.
5	3	Et debellábat Judas fílios Esau in Idumǽa, et eos, qui erant in Acrabatháne, quia circumsedébant Israëlítas, et percússit eos plaga magna.
5	4	Et recordátus est malítiam filiórum Bean, qui erant pópulo in láqueum, et in scándalum, insidiántes ei in via.
5	5	Et conclúsi sunt ab eo in túrribus, et applícuit ad eos, et anathematizávit eos, et incéndit turres eórum igni cum ómnibus, qui in eis erant.
5	6	Et transívit ad fílios Ammon, et invénit manum fortem, et pópulum copiósum, et Timótheum ducem ipsórum:
5	7	et commísit cum eis prœ́lia multa, et contríti sunt in conspéctu eórum, et percússit eos:
5	8	et cepit Gazer civitátem, et fílias ejus, et revérsus est in Judǽam.
5	9	Et congregátæ sunt gentes, quæ sunt in Gálaad advérsus Israëlítas, qui erant in fínibus eórum, ut tóllerent eos: et fugérunt in Dátheman munitiónem.
5	10	Et misérunt lítteras ad Judam, et fratres ejus, dicéntes: Congregátæ sunt advérsum nos gentes per circúitum, ut nos áuferant:
5	11	et parant veníre, et occupáre munitiónem, in quam confúgimus: et Timótheus est dux exércitus eórum.
5	12	Nunc ergo veni, et éripe nos de mánibus eórum, quia cécidit multitúdo de nobis.
5	13	Et omnes fratres nostri, qui erant in locis Tubin, interfécti sunt: et captívas duxérunt uxóres eórum, et natos, et spólia, et peremérunt illic fere mille viros.
5	14	Et adhuc epístolæ legebántur, et ecce álii núntii venérunt de Galilǽa conscíssis túnicis, nuntiántes secúndum verba hæc:
5	15	dicéntes convenísse advérsum se a Ptolemáida, et Tyro, et Sidóne: et repléta est omnis Galilǽa alienígenis, ut nos consúmant.
5	16	Ut audívit autem Judas, et pópulus, sermónes istos, convénit ecclésia magna cogitáre quid fácerent frátribus suis, qui in tribulatióne erant, et expugnabántur ab eis.
5	17	Dixítque Judas Simóni fratri suo: Elige tibi viros, et vade, et líbera fratres tuos in Galilǽa: ego autem, et frater meus Jónathas íbimus in Galaadítim.
5	18	Et relíquit Joséphum fílium Zacharíæ, et Azaríam, duces pópuli, cum resíduo exércitu in Judǽa ad custódiam:
5	19	et præcépit illis, dicens: Præestóte pópulo huic: et nolíte bellum commíttere advérsum gentes, donec revertámur.
5	20	Et partíti sunt Simóni viri tria míllia, ut iret in Galilǽam: Judæ autem octo míllia in Galaadítim.
5	21	Et ábiit Simon in Galilǽam, et commísit prœ́lia multa cum géntibus: et contrítæ sunt gentes a fácie ejus, et persecútus est eos usque ad portam
5	22	Ptolemáidis: et cecidérunt de géntibus fere tria míllia virórum: et accépit spólia eórum,
5	23	et assúmpsit eos, qui erant in Galilǽa, et in Arbatis, cum uxóribus, et natis, et ómnibus quæ erant illis, et addúxit in Judǽam cum lætítia magna.
5	24	Et Judas Machabǽus, et Jónathas frater ejus, transiérunt Jordánem, et abiérunt viam trium diérum per desértum.
5	25	Et occurrérunt eis Nabuthǽi, et suscepérunt eos pacífice, et narravérunt eis ómnia, quæ accíderant frátribus eórum in Galaadítide,
5	26	et quia multi ex eis comprehénsi sunt in Bárasa, et Bosor, et in Alimis, et in Casphor, et Mageth, et Cárnaim: hæ omnes civitátes munítæ, et magnæ.
5	27	Sed et in céteris civitátibus Galaadítidis tenéntur comprehénsi, et in crástinum constituérunt admovére exércitum civitátibus his, et comprehéndere, et tóllere eos in una die.
5	28	Et convértit Judas, et exércitus ejus, viam in desértum Bosor repénte, et occupávit civitátem: et occídit omnem másculum in ore gládii, et accépit ómnia spólia eórum, et succéndit eam igni.
5	29	Et surrexérunt inde nocte, et ibant usque ad munitiónem.
5	30	Et factum est dilúculo, cum elevássent óculos suos, ecce pópulus multus, cujus non erat númerus, portántes scalas, et máchinas ut comprehénderent munitiónem, et expugnárent eos.
5	31	Et vidit Judas quia cœpit bellum, et clamor belli ascéndit ad cælum sicut tuba, et clamor magnus de civitáte:
5	32	et dixit exercítui suo: Pugnáte hódie pro frátribus vestris.
5	33	Et venit tribus ordínibus post eos, et exclamavérunt tubis, et clamavérunt in oratióne.
5	34	Et cognovérunt castra Timóthei quia Machabǽus est, et refugérunt a fácie ejus: et percussérunt eos plaga magna: et cecidérunt ex eis in die illa fere octo míllia virórum.
5	35	Et divértit Judas in Maspha, et expugnávit, et cepit eam: et occídit omnem másculum ejus, et sumpsit spólia ejus, et succéndit eam igni.
5	36	Inde perréxit, et cepit Casbon, et Mageth, et Bosor, et réliquas civitátes Galaadítidis.
5	37	Post hæc autem verba congregávit Timótheus exércitum álium, et castra pósuit contra Raphon trans torréntem.
5	38	Et misit Judas speculári exércitum: et renuntiavérunt ei, dicéntes: Quia convenérunt ad eum omnes gentes, quæ in circúitu nostro sunt, exércitus multus nimis:
5	39	et Arabas conduxérunt in auxílium sibi, et castra posuérunt trans torréntem, paráti ad te veníre in prœ́lium. Et ábiit Judas óbviam illis.
5	40	Et ait Timótheus princípibus exércitus sui: Cum appropinquáverit Judas, et exércitus ejus ad torréntem aquæ: si transíerit ad nos prior, non potérimus sustinére eum, quia potens póterit advérsum nos:
5	41	si vero timúerit transíre, et posúerit castra extra flumen, transfretámus ad eos, et potérimus advérsus illum.
5	42	Ut autem appropinquávit Judas ad torréntem aquæ, státuit scribas pópuli secus torréntem, et mandávit eis, dicens: Néminem hóminum reliquéritis, sed véniant omnes in prœ́lium.
5	43	Et transfretávit ad illos prior, et omnis pópulus post eum, et contrítæ sunt omnes gentes a fácie eórum, et projecérunt arma sua, et fugérunt ad fanum, quod erat in Cárnaim.
5	44	Et occupávit ipsam civitátem, et fanum succéndit igni cum ómnibus, qui erant in ipso: et oppréssa est Cárnaim, et non pótuit sustinére contra fáciem Judæ.
5	45	Et congregávit Judas univérsos Israëlítas, qui erant in Galaadítide, a mínimo usque ad máximum, et uxóres eórum, et natos, et exércitum magnum valde, ut venírent in terram Juda.
5	46	Et venérunt usque Ephron: et hæc cívitas magna in ingréssu pósita, muníta valde, et non erat declináre ab ea déxtera vel sinístra, sed per médiam iter erat.
5	47	Et inclusérunt se qui erant in civitáte, et obstruxérunt portas lapídibus: et misit ad eos Judas verbis pacíficis,
5	48	dicens: Transeámus per terram vestram, ut eámus in terram nostram: et nemo vobis nocébit: tantum pédibus transíbimus. Et nolébant eis aperíre.
5	49	Et præcépit Judas prædicáre in castris, ut applicárent unusquísque in quo erat loco:
5	50	et applicuérunt se viri virtútis: et oppugnávit civitátem illam tota die, et tota nocte, et trádita est cívitas in manu ejus:
5	51	et peremérunt omnem másculum in ore gládii, et eradicávit eam, et accépit spólia ejus, et transívit per totam civitátem super interféctos.
5	52	Et transgréssi sunt Jordánem in campo magno, contra fáciem Bethsan.
5	53	Et erat Judas cóngregans extrémos, et exhortabátur pópulum per totam viam, donec venírent in terram Juda:
5	54	et ascendérunt in montem Sion cum lætítia, et gáudio, et obtulérunt holocáusta, quod nemo ex eis cecidísset donec reverteréntur in pace.
5	55	Et in diébus, quibus erat Judas, et Jónathas in terra Gálaad, et Simon frater ejus in Galilǽa contra fáciem Ptolemáidis,
5	56	audívit Joséphus Zacharíæ fílius, et Azarías princeps virtútis, res bene gestas, et prœ́lia quæ facta sunt,
5	57	et dixit: Faciámus et ipsi nobis nomen, et eámus pugnáre advérsus gentes, quæ in circúitu nostro sunt.
5	58	Et præcépit his, qui erant in exércitu suo, et abiérunt Jámniam.
5	59	Et exívit Górgias de civitáte, et viri ejus óbviam illis in pugnam.
5	60	Et fugáti sunt Joséphus, et Azarías usque in fines Judǽæ: et cecidérunt illo die de pópulo Israël ad duo míllia viri, et facta est fuga magna in pópulo:
5	61	quia non audiérunt Judam, et fratres ejus, existimántes fórtiter se factúros.
5	62	Ipsi autem non erant de sémine virórum illórum, per quos salus facta est in Israël.
5	63	Et viri Juda magnificáti sunt valde in conspéctu omnis Israël, et géntium ómnium ubi audiebátur nomen eórum.
5	64	Et convenérunt ad eos fausta acclamántes.
5	65	Et exívit Judas, et fratres ejus, et expugnábant fílios Esau in terra, quæ ad austrum est, et percússit Chebron et fílias ejus: et muros ejus, et turres succéndit igni in circúitu.
5	66	Et movit castra ut iret in terram alienigenárum, et perambulábat Samaríam.
5	67	In die illa cecidérunt sacerdótes in bello, dum volunt fórtiter fácere, dum sine consílio éxeunt in prœ́lium.
5	68	Et declinávit Judas in Azótum in terram alienigenárum, et díruit aras eórum, et sculptília deórum ipsórum succéndit igni: et cepit spólia civitátum, et revérsus est in terram Juda.
6	1	Et rex Antíochus perambulábat superióres regiónes, et audívit esse civitátem Elymáidem in Pérside nobilíssimam, et copiósam in argénto et auro,
6	2	templúmque in ea lócuples valde, et illic velámina áurea, et lorícæ, et scuta, quæ relíquit Alexánder Philíppi rex Mácedo, qui regnávit primus in Grǽcia.
6	3	Et venit, et quærébat cápere civitátem, et deprædári eam: et non pótuit, quóniam innótuit sermo his, qui erant in civitáte:
6	4	et insurrexérunt in prœ́lium, et fugit inde, et ábiit cum tristítia magna, et revérsus est in Babylóniam.
6	5	Et venit qui nuntiáret ei in Pérside, quia fugáta sunt castra, quæ erant in terra Juda:
6	6	et quia ábiit Lýsias cum virtúte forti in primis, et fugátus est a fácie Judæórum, et invaluérunt armis, et víribus, et spóliis multis, quæ cepérunt de castris, quæ excidérunt:
6	7	et quia diruérunt abominatiónem, quam ædificáverat super altáre, quod erat in Jerúsalem, et sanctificatiónem, sicut prius, circumdedérunt muris excélsis, sed et Bethsúram civitátem suam.
6	8	Et factum est ut audívit rex sermónes istos, expávit, et commótus est valde: et décidit in lectum, et íncidit in languórem præ tristítia, quia non factum est ei sicut cogitábat.
6	9	Et erat illic per dies multos, quia renováta est in eo tristítia magna, et arbitrátus est se mori.
6	10	Et vocávit omnes amícos suos, et dixit illis: Recéssit somnus ab óculis meis, et cóncidi, et córrui corde præ sollicitúdine:
6	11	et dixi in corde meo: In quantam tribulatiónem devéni, et in quos fluctus tristítiæ, in qua nunc sum: qui jucúndus eram, et diléctus in potestáte mea!
6	12	Nunc vero reminíscor malórum, quæ feci in Jerúsalem, unde et ábstuli ómnia spólia áurea, et argéntea, quæ erant in ea, et misi auférre habitántes Judǽam sine causa.
6	13	Cognóvi ergo quia proptérea invenérunt me mala ista: et ecce péreo tristítia magna in terra aliéna.
6	14	Et vocávit Philíppum, unum de amícis suis, et præpósuit eum super univérsum regnum suum:
6	15	et dedit ei diadéma, et stolam suam, et ánnulum, ut addúceret Antíochum fílium suum, et nutríret eum, et regnáret.
6	16	Et mórtuus est illic Antíochus rex anno centésimo quadragésimo nono.
6	17	Et cognóvit Lýsias quóniam mórtuus est rex, et constítuit regnáre Antíochum fílium ejus, quem nutrívit adolescéntem: et vocávit nomen ejus Eúpator.
6	18	Et hi, qui erant in arce, conclúserant Israël in circúitu sanctórum: et quærébant eis mala semper, et firmaméntum géntium.
6	19	Et cogitávit Judas dispérdere eos: et convocávit univérsum pópulum, ut obsidérent eos.
6	20	Et convenérunt simul, et obsedérunt eos anno centésimo quinquagésimo, et fecérunt ballístas, et máchinas.
6	21	Et exiérunt quidam ex eis, qui obsidebántur: et adjunxérunt se illis áliqui ímpii ex Israël,
6	22	et abiérunt ad regem, et dixérunt: Quoúsque non facis judícium, et víndicas fratres nostros?
6	23	Nos decrévimus servíre patri tuo, et ambuláre in præcéptis ejus, et óbsequi edíctis ejus:
6	24	et fílii pópuli nostri propter hoc alienábant se a nobis, et quicúmque inveniebántur ex nobis, interficiebántur, et hereditátes nostræ diripiebántur.
6	25	Et non ad nos tantum extendérunt manum, sed et in omnes fines nostros:
6	26	et ecce applicuérunt hódie ad arcem Jerúsalem occupáre eam, et munitiónem Bethsúram muniérunt:
6	27	et nisi prævéneris eos velócius, majóra quam hæc fácient, et non póteris obtinére eos.
6	28	Et irátus est rex, ut hæc audívit: et convocávit omnes amícos suos, et príncipes exércitus sui, et eos qui super équites erant:
6	29	sed et de regnis áliis, et de ínsulis marítimis venérunt ad eum exércitus conductítii.
6	30	Et erat númerus exércitus ejus, centum míllia péditum, et vigínti míllia équitum, et elephánti trigínta duo, docti ad prœ́lium.
6	31	Et venérunt per Idumǽam, et applicuérunt ad Bethsúram, et pugnavérunt dies multos: et fecérunt máchinas, et exiérunt, et succendérunt eas igni, et pugnavérunt viríliter.
6	32	Et recéssit Judas ab arce, et movit castra ad Bethzácharam contra castra regis.
6	33	Et surréxit rex ante lucem, et concitávit exércitus in ímpetum contra viam Bethzácharam: et comparavérunt se exércitus in prœ́lium, et tubis cecinérunt:
6	34	et elephántis ostendérunt sánguinem uvæ et mori, ad acuéndos eos in prœ́lium:
6	35	et divisérunt béstias per legiónes, et astitérunt síngulis elephántis mille viri in lorícis concatenátis, et gáleæ ǽreæ in capítibus eórum: et quingénti équites ordináti unicuíque béstiæ elécti erant.
6	36	Hi ante tempus, ubicúmque erat béstia, ibi erant: et quocúmque ibat, ibant, et non discedébant ab ea.
6	37	Sed et turres lígneæ super eos firmæ protegéntes super síngulas béstias: et super eas máchinæ: et super síngulas viri virtútis trigínta duo, qui pugnábant désuper: et Indus magíster béstiæ.
6	38	Et resíduum equitátum hinc et inde státuit in duas partes, tubis exércitum commovére, et perurgére constipátos in legiónibus ejus.
6	39	Et ut refúlsit sol in clýpeos áureos, et ǽreos, resplenduérunt montes ab eis, et resplenduérunt sicut lámpades ignis.
6	40	Et distíncta est pars exércitus regis per montes excélsos, et ália per loca humília: et ibant caute et ordináte.
6	41	Et commovebántur omnes inhabitántes terram a voce multitúdinis, et incéssu turbæ, et collisióne armórum: erat enim exércitus magnus valde, et fortis.
6	42	Et appropiávit Judas, et exércitus ejus in prœ́lium, et cecidérunt de exércitu regis sexcénti viri.
6	43	Et vidit Eleázar fílius Saura unam de béstiis loricátam lorícis regis: et erat éminens super céteras béstias, et visum est ei quod in ea esset rex:
6	44	et dedit se ut liberáret pópulum suum, et acquíreret sibi nomen ætérnum.
6	45	Et cucúrrit ad eam audácter in médio legiónis, interfíciens a dextris, et a sinístris, et cadébant ab eo huc atque illuc.
6	46	Et ivit sub pedes elephántis, et suppósuit se ei, et occídit eum: et cécidit in terram super ipsum, et mórtuus est illic.
6	47	Et vidéntes virtútem regis, et ímpetum exércitus ejus, divertérunt se ab eis.
6	48	Castra autem regis ascendérunt contra eos in Jerúsalem, et applicuérunt castra regis ad Judǽam, et montem Sion.
6	49	Et fecit pacem cum his, qui erant in Bethsúra: et exiérunt de civitáte, quia non erant eis ibi aliménta conclúsis, quia sábbata erant terræ.
6	50	Et comprehéndit rex Bethsúram: et constítuit illic custódiam serváre eam.
6	51	Et convértit castra ad locum sanctificatiónis dies multos: et státuit illic ballístas, et máchinas, et ignis jácula, et torménta ad lápides jactándos, et spícula, et scórpios ad mitténdas sagíttas, et fundíbula.
6	52	Fecérunt autem et ipsi máchinas advérsus máchinas eórum, et pugnavérunt dies multos.
6	53	Escæ autem non erant in civitáte, eo quod séptimus annus esset: et qui remánserant in Judǽa de géntibus, consúmpserant relíquias eórum, quæ repósitæ fúerant.
6	54	Et remansérunt in sanctis viri pauci, quóniam obtinúerat eos fames: et dispérsi sunt unusquísque in locum suum.
6	55	Et audívit Lýsias quod Philíppus, quem constitúerat rex Antíochus cum adhuc víveret, ut nutríret Antíochum fílium suum, et regnáret,
6	56	revérsus esset a Pérside, et Média, et exércitus qui abíerat cum ipso, et quia quærébat suscípere regni negótia:
6	57	festinávit ire, et dícere ad regem, et duces exércitus: Defícimus quotídie, et esca nobis módica est: et locus, quem obsidémus, est munítus, et incúmbit nobis ordináre de regno.
6	58	Nunc ítaque demus dextras homínibus istis, et faciámus cum illis pacem, et cum omni gente eórum:
6	59	et constituámus illis ut ámbulent in legítimis suis sicut prius: propter legítima enim ipsórum, quæ despéximus, iráti sunt, et fecérunt ómnia hæc.
6	60	Et plácuit sermo in conspéctu regis, et príncipum: et misit ad eos pacem fácere, et recepérunt illam.
6	61	Et jurávit illis rex, et príncipes: et exiérunt de munitióne.
6	62	Et intrávit rex montem Sion, et vidit munitiónem loci: et rupit cítius juraméntum quod jurávit, et mandávit destrúere murum in gyro.
6	63	Et discéssit festinánter, et revérsus est Antiochíam, et invénit Philíppum dominántem civitáti: et pugnávit advérsus eum, et occupávit civitátem.
7	1	Anno centésimo quinquagésimo primo, éxiit Demétrius Seléuci fílius ab urbe Roma, et ascéndit cum paucis viris in civitátem marítimam, et regnávit illic.
7	2	Et factum est, ut ingréssus est domum regni patrum suórum, comprehéndit exércitus Antíochum et Lýsiam, ut addúcerent eos ad eum.
7	3	Et res ei innótuit, et ait: Nolíte mihi osténdere fáciem eórum.
7	4	Et occídit eos exércitus. Et sedit Demétrius super sedem regni sui:
7	5	et venérunt ad eum viri iníqui et ímpii ex Israël: et Alcimus dux eórum, qui volébat fíeri sacérdos.
7	6	Et accusavérunt pópulum apud regem, dicéntes: Pérdidit Judas, et fratres ejus omnes amícos tuos, et nos dispérsit de terra nostra.
7	7	Nunc ergo mitte virum, cui credis, ut eat, et vídeat extermínium omne, quod fecit nobis, et regiónibus regis: et púniat omnes amícos ejus, et adjutóres eórum.
7	8	Et elégit rex ex amícis suis Bácchidem, qui dominabátur trans flumen magnum in regno, et fidélem regi: et misit eum,
7	9	ut vidéret extermínium, quod fecit Judas: sed et Alcimum ímpium constítuit in sacerdótium, et mandávit ei fácere ultiónem in fílios Israël.
7	10	Et surrexérunt, et venérunt cum exércitu magno in terram Juda: et misérunt núntios, et locúti sunt ad Judam, et ad fratres ejus verbis pacíficis in dolo.
7	11	Et non intendérunt sermónibus eórum: vidérunt enim quia venérunt cum exércitu magno.
7	12	Et convenérunt ad Alcimum, et Bácchidem congregátio scribárum requírere quæ justa sunt:
7	13	et primi, Assidǽi qui erant in fíliis Israël: et exquirébant ab eis pacem.
7	14	Dixérunt enim: Homo sacérdos de sémine Aaron venit, non decípiet nos:
7	15	et locútus est cum eis verba pacífica, et jurávit illis, dicens: Non inferémus vobis malum, neque amícis vestris.
7	16	Et credidérunt ei: et comprehéndit ex eis sexagínta viros, et occídit eos in una die secúndum verbum, quod scriptum est:
7	17	Carnes sanctórum tuórum, et sánguinem ipsórum effudérunt in circúitu Jerúsalem, et non erat qui sepelíret.
7	18	Et incúbuit timor, et tremor in omnem pópulum: quia dixérunt: Non est véritas, et judícium in eis: transgréssi sunt enim constitútum, et jusjurándum quod juravérunt.
7	19	Et movit Bácchides castra ab Jerúsalem, et applícuit in Bethzécha: et misit, et comprehéndit multos ex eis, qui a se effúgerant, et quosdam de pópulo mactávit, et in púteum magnum projécit.
7	20	Et commísit regiónem Alcimo, et relíquit cum eo auxílium in adjutórium ipsi. Et ábiit Bácchides ad regem:
7	21	et satis agébat Alcimus pro principátu sacerdótii sui.
7	22	Et convenérunt ad eum omnes, qui perturbábant pópulum suum, et obtinuérunt terram Juda, et fecérunt plagam magnam in Israël.
7	23	Et vidit Judas ómnia mala quæ fecit Alcimus, et qui cum eo erant, fíliis Israël, multo plus quam gentes.
7	24	Et éxiit in omnes fines Judǽæ in circúitu, et fecit vindíctam in viros desertóres, et cessavérunt ultra exíre in regiónem.
7	25	Vidit autem Alcimus quod præváluit Judas, et qui cum eo erant: et cognóvit quia non potest sustinére eos, et regréssus est ad regem, et accusávit eos multis crimínibus.
7	26	Et misit rex Nicánorem, unum ex princípibus suis nobilióribus, qui erat inimicítias exércens contra Israël: et mandávit ei evértere pópulum.
7	27	Et venit Nicánor in Jerúsalem cum exércitu magno, et misit ad Judam et ad fratres ejus verbis pacíficis cum dolo,
7	28	dicens: Non sit pugna inter me et vos: véniam cum viris paucis, ut vídeam fácies vestras cum pace.
7	29	Et venit ad Judam, et salutavérunt se ínvicem pacífice: et hostes paráti erant rápere Judam.
7	30	Et innótuit sermo Judæ quóniam cum dolo vénerat ad eum: et contérritus est ab eo, et ámplius nóluit vidére fáciem ejus.
7	31	Et cognóvit Nicánor quóniam denudátum est consílium ejus: et exívit óbviam Judæ in pugnam juxta Capharsálama.
7	32	Et cecidérunt de Nicánoris exércitu fere quinque míllia viri, et fugérunt in civitátem David.
7	33	Et post hæc verba ascéndit Nicánor in montem Sion: et exiérunt de sacerdótibus pópuli salutáre eum in pace, et demonstráre ei holocautómata, quæ offerebántur pro rege.
7	34	Et irrídens sprevit eos, et pólluit: et locútus est supérbe,
7	35	et jurávit cum ira, dicens: Nisi tráditus fúerit Judas, et exércitus ejus in manus meas, contínuo cum regréssus fúero in pace, succéndam domum istam. Et éxiit cum ira magna.
7	36	Et intravérunt sacerdótes, et stetérunt ante fáciem altáris et templi: et flentes dixérunt:
7	37	Tu Dómine elegísti domum istam ad invocándum nomen tuum in ea, ut esset domus oratiónis et obsecratiónis pópulo tuo:
7	38	fac vindíctam in hómine isto, et exércitu ejus, et cadant in gládio: meménto blasphémias eórum, et ne déderis eis ut permáneant.
7	39	Et éxiit Nicánor ab Jerúsalem, et castra applícuit ad Béthoron: et occúrrit illi exércitus Sýriæ.
7	40	Et Judas applícuit in Adársa cum tribus míllibus viris: et orávit Judas, et dixit:
7	41	Qui missi erant a rege Sennácherib, Dómine, quia blasphemavérunt te, éxiit ángelus, et percússit ex eis centum octogínta quinque míllia:
7	42	sic cóntere exércitum istum in conspéctu nostro hódie: et sciant céteri quia male locútus est super sancta tua: et júdica illum secúndum malítiam illíus.
7	43	Et commisérunt exércitus prœ́lium tertiadécima die mensis Adar: et contríta sunt castra Nicánoris, et cécidit ipse primus in prœ́lio.
7	44	Ut autem vidit exércitus ejus quia cecidísset Nicánor, projecérunt arma sua, et fugérunt:
7	45	et persecúti sunt eos viam uníus diéi ab Adázer úsquequo veniátur in Gázara, et tubis cecinérunt post eos cum significatiónibus:
7	46	et exiérunt de ómnibus castéllis Judǽæ in circúitu, et ventilábant eos córnibus, et convertebántur íterum ad eos, et cecidérunt omnes gládio, et non est relíctus ex eis nec unus.
7	47	Et accepérunt spólia eórum in prædam: et caput Nicánoris amputavérunt, et déxteram ejus, quam exténderat supérbe, et attulérunt, et suspendérunt contra Jerúsalem.
7	48	Et lætátus est pópulus valde, et egérunt diem illam in lætítia magna.
7	49	Et constítuit agi ómnibus annis diem istam tertiadécima die mensis Adar.
7	50	Et síluit terra Juda dies paucos.
8	1	Et audívit Judas nomen Romanórum, quia sunt poténtes víribus, et acquiéscunt ad ómnia, quæ postulántur ab eis: et quicúmque accessérunt ad eos, statuérunt cum eis amicítias, et quia sunt poténtes víribus.
8	2	Et audiérunt prœ́lia eórum, et virtútes bonas, quas fecérunt in Galátia, quia obtinuérunt eos, et duxérunt sub tribútum:
8	3	et quanta fecérunt in regióne Hispániæ, et quod in potestátem redegérunt metálla argénti et auri, quæ illic sunt, et possedérunt omnem locum consílio suo, et patiéntia:
8	4	locáque quæ longe erant valde ab eis, et reges, qui supervénerant eis ab extrémis terræ, contrivérunt, et percussérunt eos plaga magna: céteri autem dant eis tribútum ómnibus annis.
8	5	Et Philíppum et Persen Ceteórum regem, et céteros, qui advérsum eos arma túlerant, contrivérunt in bello, et obtinuérunt eos:
8	6	et Antíochum magnum regem Asiæ, qui eis pugnam intúlerat habens centum vigínti elephántos, et equitátum, et currus, et exércitum magnum valde, contrítum ab eis:
8	7	et quia cepérunt eum vivum, et statuérunt ei ut daret ipse, et qui regnárent post ipsum, tribútum magnum, et daret óbsides, et constitútum,
8	8	et regiónem Indórum, et Medos, et Lydos, de óptimis regiónibus eórum: et accéptas eas ab eis, dedérunt Eúmeni regi,
8	9	et quia qui erant apud Hélladam, voluérunt ire, et tóllere eos: et innótuit sermo his,
8	10	et misérunt ad eos ducem unum, et pugnavérunt contra illos, et cecidérunt ex eis multi, et captívas duxérunt uxóres eórum, et fílios, et diripuérunt eos, et terram eórum possedérunt, et destruxérunt muros eórum, et in servitútem illos redegérunt usque in hunc diem:
8	11	et resídua regna, et ínsulas, quæ aliquándo restíterant illis, exterminavérunt, et in potestátem redegérunt.
8	12	Cum amícis autem suis, et qui in ipsis réquiem habébant, conservavérunt amicítiam, et obtinuérunt regna, quæ erant próxima, et quæ erant longe: quia quicúmque audiébant nomen eórum, timébant eos:
8	13	quibus vero vellent auxílio esse ut regnárent, regnábant: quos autem vellent, regno deturbábant: et exaltáti sunt valde.
8	14	Et in ómnibus istis nemo portábat diadéma, nec induebátur púrpura, ut magnificarétur in ea.
8	15	Et quia cúriam fecérunt sibi, et quotídie consulébant trecéntos vigínti consílium agéntes semper de multitúdine, ut quæ digna sunt, gerant:
8	16	et commíttunt uni hómini magistrátum suum per síngulos annos dominári univérsæ terræ suæ, et omnes obédiunt uni, et non est invídia, neque zelus inter eos.
8	17	Et elégit Judas Eupólemum, fílium Joánnis, fílii Jacob, et Jasónem, fílium Eleázari, et misit eos Romam constitúere cum illis amicítiam, et societátem:
8	18	et ut auférrent ab eis jugum Græcórum, quia vidérunt quod in servitútem prémerent regnum Israël.
8	19	Et abiérunt Romam viam multam valde, et introiérunt cúriam, et dixérunt:
8	20	Judas Machabǽus, et fratres ejus, et pópulus Judæórum, misérunt nos ad vos statúere vobíscum societátem, et pacem, et conscríbere nos sócios, et amícos vestros.
8	21	Et plácuit sermo in conspéctu eórum.
8	22	Et hoc rescríptum est, quod rescripsérunt in tábulis ǽreis, et misérunt in Jerúsalem, ut esset apud eos ibi memoriále pacis, et societátis:
8	23	Bene sit Románis, et genti Judæórum in mari, et in terra in ætérnum: gladiúsque et hostis procul sit ab eis.
8	24	Quod si instíterit bellum Románis prius, aut ómnibus sóciis eórum in omni dominatióne eórum,
8	25	auxílium feret gens Judæórum, prout tempus dictáverit, corde pleno:
8	26	et prœliántibus non dabunt, neque subministrábunt tríticum, arma, pecúniam, naves, sicut plácuit Románis: et custódient mandáta eórum, nihil ab eis accipiéntes.
8	27	Simíliter autem et si genti Judæórum prius accíderit bellum, adjuvábunt Románi ex ánimo, prout eis tempus permíserit:
8	28	et adjuvántibus non dábitur tríticum, arma, pecúnia, naves, sicut plácuit Románis: et custódient mandáta eórum absque dolo:
8	29	secúndum hæc verba constituérunt Románi pópulo Judæórum.
8	30	Quod si post hæc verba hi aut illi áddere aut démere ad hæc áliquid volúerint, fácient ex propósito suo: et quæcúmque addíderint, vel démpserint, rata erunt.
8	31	Sed et de malis, quæ Demétrius rex fecit in eos, scrípsimus ei, dicéntes: Quare gravásti jugum tuum super amícos nostros, et sócios Judǽos?
8	32	Si ergo íterum adíerint nos, advérsum te faciémus illis judícium, et pugnábimus tecum mari terráque.
9	1	Intérea, ut audívit Demétrius quia cécidit Nicánor, et exércitus ejus in prœ́lio, appósuit Bácchidem, et Alcimum rursum míttere in Judǽam, et dextrum cornu cum illis.
9	2	Et abiérunt viam, quæ ducit in Gálgala, et castra posuérunt in Másaloth, quæ est in Arbéllis: et occupavérunt eam, et peremérunt ánimas hóminum multas.
9	3	In mense primo anni centésimi et quinquagésimi secúndi, applicuérunt exércitum ad Jerúsalem:
9	4	et surrexérunt, et abiérunt in Béream vigínti míllia virórum, et duo míllia équitum.
9	5	Et Judas posúerat castra in Láisa, et tria míllia viri elécti cum eo:
9	6	et vidérunt multitúdinem exércitus, quia multi sunt, et timuérunt valde: et multi subtraxérunt se de castris, et non remansérunt ex eis nisi octingénti viri.
9	7	Et vidit Judas quod deflúxit exércitus suus, et bellum perurgébat eum, et confráctus est corde, quia non habébat tempus congregándi eos, et dissolútus est.
9	8	Et dixit his, qui resídui erant: Surgámus, et eámus ad adversários nostros, si potérimus pugnáre advérsus eos.
9	9	Et avertébant eum, dicéntes: Non potérimus, sed liberémus ánimas nostras modo, et revertámur ad fratres nostros, et tunc pugnábimus advérsus eos: nos autem pauci sumus.
9	10	Et ait Judas: Absit istam rem fácere ut fugiámus ab eis: et si appropiávit tempus nostrum, moriámur in virtúte propter fratres nostros, et non inferámus crimen glóriæ nostræ.
9	11	Et movit exércitus de castris, et stetérunt illis óbviam: et divísi sunt équites in duas partes, et fundibulárii et sagittárii præíbant exércitum, et primi certáminis omnes poténtes.
9	12	Bácchides autem erat in dextro cornu, et proximávit légio ex duábus pártibus, et clamábant tubis:
9	13	exclamavérunt autem et hi, qui erant ex parte Judæ étiam ipsi, et commóta est terra a voce exercítuum: et commíssum est prœ́lium a mane usque ad vésperam.
9	14	Et vidit Judas, quod fírmior est pars exércitus Bácchidis in dextris, et convenérunt cum ipso omnes constántes corde:
9	15	et contríta est déxtera pars ab eis, et persecútus est eos usque ad montem Azóti.
9	16	Et qui in sinístro cornu erant, vidérunt quod contrítum est dextrum cornu, et secúti sunt post Judam, et eos, qui cum ipso erant, a tergo:
9	17	et ingravátum est prœ́lium, et cecidérunt vulneráti multi ex his, et ex illis.
9	18	Et Judas cécidit, et céteri fugérunt.
9	19	Et Jónathas, et Simon tulérunt Judam fratrem suum, et sepeliérunt eum in sepúlcro patrum suórum in civitáte Modin.
9	20	Et flevérunt eum omnis pópulus Israël planctu magno, et lugébant dies multos,
9	21	et dixérunt: Quómodo cécidit potens, qui salvum faciébat pópulum Israël!
9	22	Et cétera verba bellórum Judæ, et virtútum, quas fecit, et magnitúdinis ejus, non sunt descrípta: multa enim erant valde.
9	23	Et factum est: post óbitum Judæ emersérunt iníqui in ómnibus fínibus Israël, et exórti sunt omnes, qui operabántur iniquitátem.
9	24	In diébus illis facta est fames magna valde, et trádidit se Bácchidi omnis régio eórum cum ipsis.
9	25	Et elégit Bácchides viros ímpios, et constítuit eos dóminos regiónis:
9	26	et exquirébant, et perscrutabántur amícos Judæ, et adducébant eos ad Bácchidem, et vindicábat in illos, et illudébat.
9	27	Et facta est tribulátio magna in Israël, qualis non fuit ex die, qua non est visus prophéta in Israël.
9	28	Et congregáti sunt omnes amíci Judæ, et dixérunt Jónathæ:
9	29	Ex quo frater tuus Judas defúnctus est, vir símilis ei non est, qui éxeat contra inimícos nostros, Bácchidem, et eos, qui inimíci sunt gentis nostræ.
9	30	Nunc ítaque, te hódie elégimus esse pro eo nobis in príncipem, et ducem ad bellándum bellum nostrum.
9	31	Et suscépit Jónathas témpore illo principátum, et surréxit loco Judæ fratris sui.
9	32	Et cognóvit Bácchides, et quærébat eum occídere.
9	33	Et cognóvit Jónathas, et Simon frater ejus, et omnes, qui cum eo erant: et fugérunt in desértum Thécuæ, et consedérunt ad aquam lacus Asphar.
9	34	Et cognóvit Bácchides, et die sabbatórum venit ipse, et omnis exércitus ejus trans Jordánem.
9	35	Et Jónathas misit fratrem suum ducem pópuli, et rogávit Nabuthǽos amícos suos, ut commodárent illis apparátum suum, qui erat copiósus.
9	36	Et exiérunt fílii Jambri ex Mádaba, et comprehendérunt Joánnem, et ómnia, quæ habébat, et abiérunt habéntes ea.
9	37	Post hæc verba, renuntiátum est Jónathæ, et Simóni fratri ejus, quia fílii Jambri fáciunt núptias magnas, et ducunt sponsam ex Mádaba fíliam uníus de magnis princípibus Chánaan cum ambitióne magna.
9	38	Et recordáti sunt sánguinis Joánnis fratris sui: et ascendérunt, et abscondérunt se sub teguménto montis.
9	39	Et elevavérunt óculos suos, et vidérunt: et ecce tumúltus, et apparátus multus: et sponsus procéssit, et amíci ejus, et fratres ejus óbviam illis cum týmpanis, et músicis, et armis multis.
9	40	Et surrexérunt ad eos ex insídiis, et occidérunt eos, et cecidérunt vulneráti multi, et resídui fugérunt in montes: et accepérunt ómnia spólia eórum:
9	41	et convérsæ sunt núptiæ in luctum, et vox musicórum ipsórum in laméntum.
9	42	Et vindicavérunt vindíctam sánguinis fratris sui: et revérsi sunt ad ripam Jordánis.
9	43	Et audívit Bácchides, et venit die sabbatórum usque ad oram Jordánis in virtúte magna.
9	44	Et dixit ad suos Jónathas: Surgámus, et pugnémus contra inimícos nostros: non est enim hódie sicut heri, et nudiustértius:
9	45	ecce enim bellum ex advérso, aqua vero Jordánis hinc et inde, et ripæ, et palúdes, et saltus: et non est locus diverténdi.
9	46	Nunc ergo, clamáte in cælum, ut liberémini de manu inimicórum vestrórum. Et commíssum est bellum.
9	47	Et exténdit Jónathas manum suam percútere Bácchidem, et divértit ab eo retro:
9	48	et desíliit Jónathas, et qui cum eo erant, in Jordánem, et transnatavérunt ad eos Jordánem.
9	49	Et cecidérunt de parte Bácchidis die illa mille viri: et revérsi sunt in Jerúsalem,
9	50	et ædificavérunt civitátes munítas in Judǽa, munitiónem, quæ erat in Jéricho, et in Ammaum, et in Béthoron, et in Bethel, et Thámnata, et Phara, et Thopo muris excélsis, et portis, et seris.
9	51	Et pósuit custódiam in eis, ut inimicítias exercérent in Israël:
9	52	et munívit civitátem Bethsúram, et Gázaram, et arcem, et pósuit in eis auxília, et apparátum escárum:
9	53	et accépit fílios príncipum regiónis óbsides, et pósuit eos in arce in Jerúsalem in custódiam.
9	54	Et anno centésimo quinquagésimo tértio, mense secúndo, præcépit Alcimus déstrui muros domus sanctæ interióris, et déstrui ópera prophetárum: et cœpit destrúere.
9	55	In témpore illo percússus est Alcimus: et impedíta sunt ópera illíus, et occlúsum est os ejus, et dissolútus est parálysi, nec ultra pótuit loqui verbum, et mandáre de domo sua.
9	56	Et mórtuus est Alcimus in témpore illo cum torménto magno.
9	57	Et vidit Bácchides quóniam mórtuus est Alcimus: et revérsus est ad regem, et síluit terra annis duóbus.
9	58	Et cogitavérunt omnes iníqui, dicéntes: Ecce Jónathas, et qui cum eo sunt, in siléntio hábitant confidénter: nunc ergo adducámus Bácchidem, et comprehéndet eos omnes una nocte.
9	59	Et abiérunt, et consílium ei dedérunt.
9	60	Et surréxit ut veníret cum exércitu multo: et misit occúlte epístolas sóciis suis, qui erant in Judǽa, ut comprehénderent Jónathan, et eos, qui cum eo erant: sed non potuérunt, quia innótuit eis consílium eórum.
9	61	Et apprehéndit de viris regiónis, qui príncipes erant malítiæ, quinquagínta viros, et occídit eos:
9	62	et secéssit Jónathas, et Simon, et qui cum eo erant, in Bethbéssen, quæ est in desérto: et exstrúxit díruta ejus, et firmavérunt eam.
9	63	Et cognóvit Bácchides, et congregávit univérsam multitúdinem suam: et his, qui de Judǽa erant, denuntiávit.
9	64	Et venit, et castra pósuit désuper Bethbéssen: et oppugnávit eam dies multos, et fecit máchinas.
9	65	Et relíquit Jónathas Simónem fratrem suum in civitáte, et éxiit in regiónem, et venit cum número,
9	66	et percússit Odaren, et fratres ejus, et fílios Pháseron in tabernáculis ipsórum: et cœpit cǽdere, et créscere in virtútibus.
9	67	Simon vero, et qui cum ipso erant, exiérunt de civitáte, et succendérunt máchinas,
9	68	et pugnavérunt contra Bácchidem, et contrítus est ab eis: et afflixérunt eum valde, quóniam consílium ejus, et congréssus ejus erat inánis.
9	69	Et irátus contra viros iníquos, qui ei consílium déderant ut veníret in regiónem ipsórum, multos ex eis occídit: ipse autem cogitávit cum réliquis abíre in regiónem suam.
9	70	Et cognóvit Jónathas: et misit ad eum legátos compónere pacem cum ipso, et réddere ei captivitátem.
9	71	Et libénter accépit, et fecit secúndum verba ejus, et jurávit se nihil factúrum ei mali ómnibus diébus vitæ ejus.
9	72	Et réddidit ei captivitátem, quam prius erat prædátus de terra Juda: et convérsus ábiit in terram suam, et non appósuit ámplius veníre in fines ejus.
9	73	Et cessávit gládius ex Israël: et habitávit Jónathas in Machmas, et cœpit Jónathas ibi judicáre pópulum, et exterminávit ímpios ex Israël.
10	1	Et anno centésimo sexagésimo, ascéndit Alexánder Antíochi fílius, qui cognominátus est Nóbilis: et occupávit Ptolemáidam: et recepérunt eum, et regnávit illic.
10	2	Et audívit Demétrius rex, et congregávit exércitum copiósum valde, et exívit óbviam illi in prœ́lium.
10	3	Et misit Demétrius epístolam ad Jónathan verbis pacíficis, ut magnificáret eum.
10	4	Dixit enim: Anticipémus fácere pacem cum eo, priúsquam fáciat cum Alexándro advérsum nos:
10	5	recordábitur enim ómnium malórum, quæ fécimus in eum, et in fratrem ejus, et in gentem ejus.
10	6	Et dedit ei potestátem congregándi exércitum, et fabricáre arma, et esse ipsum sócium ejus: et óbsides, qui erant in arce, jussit tradi ei.
10	7	Et venit Jónathas in Jerúsalem, et legit epístolas in audítu omnis pópuli, et eórum, qui in arce erant.
10	8	Et timuérunt timóre magno, quóniam audiérunt quod dedit ei rex potestátem congregándi exércitum.
10	9	Et tráditi sunt Jónathæ óbsides, et réddidit eos paréntibus suis:
10	10	et habitávit Jónathas in Jerúsalem, et cœpit ædificáre et innováre civitátem.
10	11	Et dixit faciéntibus ópera ut exstrúerent muros, et montem Sion in circúitu lapídibus quadrátis ad munitiónem: et ita fecérunt.
10	12	Et fugérunt alienígenæ, qui erant in munitiónibus, quas Bácchides ædificáverat:
10	13	et relíquit unusquísque locum suum, et ábiit in terram suam:
10	14	tantum in Bethsúra remansérunt áliqui ex his, qui relíquerant legem, et præcépta Dei: erat enim hæc eis ad refúgium.
10	15	Et audívit Alexánder rex promíssa, quæ promísit Demétrius Jónathæ: et narravérunt ei prœ́lia, et virtútes, quas ipse fecit, et fratres ejus, et labóres, quos laboravérunt:
10	16	et ait: Numquid inveniémus áliquem virum talem? et nunc faciémus eum amícum, et sócium nostrum.
10	17	Et scripsit epístolam, et misit ei secúndum hæc verba, dicens:
10	18	Rex Alexánder fratri Jónathæ salútem.
10	19	Audívimus de te quod vir potens sis víribus, et aptus es ut sis amícus noster:
10	20	et nunc constitúimus te hódie summum sacerdótem gentis tuæ, et ut amícus vocéris regis (et misit ei púrpuram, et corónam áuream), et quæ nostra sunt séntias nobíscum, et consérves amicítias ad nos.
10	21	Et índuit se Jónathas stola sancta séptimo mense, anno centésimo sexagésimo, in die solémni scenopégiæ: et congregávit exércitum, et fecit arma copiósa.
10	22	Et audívit Demétrius verba ista, et contristátus est nimis, et ait:
10	23	Quid hoc fécimus, quod præoccupávit nos Alexánder apprehéndere amicítiam Judæórum ad munímen sui?
10	24	Scribam et ego illis verba deprecatória, et dignitátes, et dona, ut sint mecum in adjutórium.
10	25	Et scripsit eis in hæc verba: Rex Demétrius genti Judæórum salútem.
10	26	Quóniam servástis ad nos pactum, et mansístis in amicítia nostra, et non accessístis ad inimícos nostros, audívimus, et gavísi sumus.
10	27	Et nunc perseveráte adhuc conserváre ad nos fidem, et retribuémus vobis bona pro his, quæ fecístis nobíscum:
10	28	et remittémus vobis præstatiónes multas, et dábimus vobis donatiónes.
10	29	Et nunc absólvo vos, et omnes Judǽos a tribútis, et prétia salis indúlgeo, et corónas remítto, et tértias séminis:
10	30	et dimídiam partem fructus ligni, quod est portiónis meæ, relínquo vobis ex hodiérno die, et deínceps, ne accipiátur a terra Juda, et a tribus civitátibus, quæ ádditæ sunt illi ex Samaría, et Galilǽa, ex hodiérna die et in totum tempus:
10	31	et Jerúsalem sit sancta, et líbera cum fínibus suis: et décimæ, et tribúta ipsíus sint.
10	32	Remítto étiam potestátem arcis, quæ est in Jerúsalem: et do eam summo sacerdóti, ut constítuat in ea viros quoscúmque ipse elégerit, qui custódiant eam.
10	33	Et omnem ánimam Judæórum, quæ captíva est a terra Juda in omni regno meo, relínquo líberam gratis, ut omnes a tribútis solvántur, étiam pécorum suórum.
10	34	Et omnes dies solémnes, et sábbata, et neoméniæ, et dies decréti, et tres dies ante diem solémnem, et tres dies post diem solémnem, sint omnes immunitátis et remissiónis ómnibus Judǽis, qui sunt in regno meo:
10	35	et nemo habébit potestátem ágere áliquid, et movére negótia advérsus áliquem illórum in omni causa.
10	36	Et ascribántur ex Judǽis in exércitu regis ad trigínta míllia virórum: et dabúntur illis cópiæ ut opórtet ómnibus exercítibus regis, et ex eis ordinabúntur qui sint in munitiónibus regis magni:
10	37	et ex his constituéntur super negótia regni, quæ agúntur ex fide, et príncipes sint ex eis, et ámbulent in légibus suis, sicut præcépit rex in terra Juda.
10	38	Et tres civitátes, quæ ádditæ sunt Judǽæ ex regióne Samaríæ, cum Judǽa reputéntur: ut sint sub uno, et non obédiant álii potestáti, nisi summi sacerdótis:
10	39	Ptolemáida, et confínes ejus, quas dedi donum sanctis, qui sunt in Jerúsalem, ad necessários sumptus sanctórum.
10	40	Et ego do síngulis annis quíndecim míllia siclórum argénti de ratiónibus regis, quæ me contíngunt:
10	41	et omne quod réliquum fúerit, quod non reddíderant qui super negótia erant annis prióribus, ex hoc dabunt in ópera domus.
10	42	Et super hæc quinque míllia siclórum argénti, quæ accipiébant de sanctórum ratióne per síngulos annos: et hæc ad sacerdótes pertíneant, qui ministério fungúntur.
10	43	Et quicúmque confúgerint in templum, quod est Jerosólymis, et in ómnibus fínibus ejus, obnóxii regi in omni negótio dimittántur, et univérsa, quæ sunt eis in regno meo, líbera hábeant.
10	44	Et ad ædificánda vel restauránda ópera sanctórum, sumptus dabúntur de ratióne regis:
10	45	et ad exstruéndos muros Jerúsalem, et communiéndos in circúitu, sumptus dabúntur de ratióne regis, et ad construéndos muros in Judǽa.
10	46	Ut audívit autem Jónathas, et pópulus sermónes istos, non credidérunt eis, nec recepérunt eos: quia recordáti sunt malítiæ magnæ, quam fécerat in Israël, et tribuláverat eos valde.
10	47	Et complácuit eis in Alexándrum, quia ipse fúerat eis princeps sermónum pacis, et ipsi auxílium ferébant ómnibus diébus.
10	48	Et congregávit rex Alexánder exércitum magnum, et admóvit castra contra Demétrium.
10	49	Et commisérunt prœ́lium duo reges, et fugit exércitus Demétrii, et insecútus est eum Alexánder, et incúbuit super eos.
10	50	Et inváluit prœ́lium nimis, donec óccidit sol: et cécidit Demétrius in die illa.
10	51	Et misit Alexánder ad Ptolemǽum regem Ægýpti legátos secúndum hæc verba, dicens:
10	52	Quóniam regréssus sum in regnum meum, et sedi in sede patrum meórum, et obtínui principátum, et contrívi Demétrium, et possédi regiónem nostram,
10	53	et commísi pugnam cum eo, et contrítus est ipse, et castra ejus a nobis, et sédimus in sede regni ejus:
10	54	et nunc statuámus ad ínvicem amicítiam: et da mihi fíliam tuam uxórem, et ego ero gener tuus, et dabo tibi dona, et ipsi, digna te.
10	55	Et respóndit rex Ptolemǽus, dicens: Felix dies, in qua revérsus es ad terram patrum tuórum, et sedísti in sede regni eórum.
10	56	Et nunc fáciam tibi quod scripsísti: sed occúrre mihi Ptolemáidam, ut videámus ínvicem nos, et spóndeam tibi sicut dixísti.
10	57	Et exívit Ptolemǽus de Ægýpto, ipse et Cleopátra fília ejus, et venit Ptolemáidam anno centésimo sexagésimo secúndo.
10	58	Et occúrrit ei Alexánder rex, et dedit ei Cleopátram fíliam suam: et fecit núptias ejus Ptolemáidæ, sicut reges in magna glória.
10	59	Et scripsit rex Alexánder Jónathæ, ut veníret óbviam sibi.
10	60	Et ábiit cum glória Ptolemáidam, et occúrrit ibi duóbus régibus, et dedit illis argéntum multum, et aurum, et dona: et invénit grátiam in conspéctu eórum.
10	61	Et convenérunt advérsus eum viri pestiléntes ex Israël, viri iníqui interpellántes advérsus eum: et non inténdit ad eos rex.
10	62	Et jussit spoliári Jónathan véstibus suis, et índui eum púrpura: et ita fecérunt. Et collocávit eum rex sedére secum.
10	63	Dixítque princípibus suis: Exíte cum eo in médium civitátis, et prædicáte, ut nemo advérsus eum interpéllet de ullo negótio, nec quisquam ei moléstus sit de ulla ratióne.
10	64	Et factum est, ut vidérunt qui interpellábant glóriam ejus, quæ prædicabátur, et opértum eum púrpura, fugérunt omnes:
10	65	et magnificávit eum rex, et scripsit eum inter primos amícos, et pósuit eum ducem, et partícipem principátus.
10	66	Et revérsus est Jónathas in Jerúsalem cum pace, et lætítia.
10	67	In anno centésimo sexagésimo quinto, venit Demétrius fílius Demétrii a Creta in terram patrum suórum.
10	68	Et audívit Alexánder rex, et contristátus est valde, et revérsus est Antiochíam.
10	69	Et constítuit Demétrius rex Apollónium ducem, qui prǽerat Cœlesýriæ: et congregávit exércitum magnum, et accéssit ad Jámniam: et misit ad Jónathan summum sacerdótem,
10	70	dicens: Tu solus resístis nobis: ego autem factus sum in derísum, et in oppróbrium, proptérea quia tu potestátem advérsum nos exérces in móntibus.
10	71	Nunc ergo si confídis in virtútibus tuis, descénde ad nos in campum, et comparémus illic ínvicem: quia mecum est virtus bellórum.
10	72	Intérroga, et disce quis sum ego, et céteri, qui auxílio sunt mihi, qui et dicunt quia non potest stare pes vester ante fáciem nostram, quia bis in fugam convérsi sunt patres tui in terra sua:
10	73	et nunc quómodo póteris sustinére equitátum et exércitum tantum in campo, ubi non est lapis, neque saxum, neque locus fugiéndi?
10	74	Ut audívit autem Jónathas sermónes Apollónii, motus est ánimo: et elégit decem míllia virórum, et éxiit ab Jerúsalem, et occúrrit ei Simon frater ejus in adjutórium:
10	75	et applicuérunt castra in Joppen, et exclúsit eum a civitáte, quia custódia Apollónii Joppe erat, et oppugnávit eam.
10	76	Et extérriti qui erant in civitáte, aperuérunt ei, et obtínuit Jónathas Joppen.
10	77	Et audívit Apollónius, et admóvit tria míllia équitum, et exércitum multum.
10	78	Et ábiit Azótum tamquam iter fáciens, et statim éxiit in campum, eo quod habéret multitúdinem équitum, et confíderet in eis. Et insecútus est eum Jónathas in Azótum, et commisérunt prœ́lium.
10	79	Et relíquit Apollónius in castris mille équites post eos occúlte.
10	80	Et cognóvit Jónathas quóniam insídiæ sunt post se, et circuiérunt castra ejus, et jecérunt jácula in pópulum a mane usque ad vésperam.
10	81	Pópulus autem stabat, sicut præcéperat Jónathas: et laboravérunt equi eórum.
10	82	Et ejécit Simon exércitum suum, et commísit contra legiónem: équites enim fatigáti erant: et contríti sunt ab eo, et fugérunt.
10	83	Et qui dispérsi sunt per campum, fugérunt in Azótum, et intravérunt in Béthdagon idólum suum, ut ibi se liberárent.
10	84	Et succéndit Jónathas Azótum, et civitátes, quæ erant in circúitu ejus, et accépit spólia eórum, et templum Dagon: et omnes, qui fugérunt in illud, succéndit igni.
10	85	Et fuérunt qui cecidérunt gládio cum his, qui succénsi sunt, fere octo míllia virórum.
10	86	Et movit inde Jónathas castra, et applícuit ea Ascalónem: et exiérunt de civitáte óbviam illi in magna glória.
10	87	Et revérsus est Jónathas in Jerúsalem cum suis, habéntibus spólia multa.
10	88	Et factum est, ut audívit Alexánder rex sermónes istos, áddidit adhuc glorificáre Jónathan.
10	89	Et misit ei fíbulam áuream, sicut consuetúdo est dari cognátis regum. Et dedit ei Accaron, et omnes fines ejus in possessiónem.
11	1	Et rex Ægýpti congregávit exércitum, sicut aréna, quæ est circa oram maris, et naves multas: et quærébat obtinére regnum Alexándri dolo, et áddere illud regno suo.
11	2	Et éxiit in Sýriam verbis pacíficis, et aperiébant ei civitátes, et occurrébant ei: quia mandáverat Alexánder rex exíre ei óbviam, eo quod socer suus esset.
11	3	Cum autem introíret civitátem Ptolemǽus, ponébat custódias mílitum in síngulis civitátibus.
11	4	Et ut appropiávit Azóto, ostendérunt ei templum Dagon succénsum igni, et Azótum, et cétera ejus demolíta, et córpora projécta, et eórum, qui cæsi erant in bello, túmulos quos fécerant secus viam.
11	5	Et narravérunt regi quia hæc fecit Jónathas, ut invídiam fácerent ei: et tácuit rex.
11	6	Et occúrrit Jónathas regi in Joppen cum glória, et ínvicem se salutavérunt, et dormiérunt illic.
11	7	Et ábiit Jónathas cum rege usque ad flúvium, qui vocátur Eléutherus: et revérsus est in Jerúsalem.
11	8	Rex autem Ptolemǽus obtínuit domínium civitátum usque Seléuciam marítimam, et cogitábat in Alexándrum consília mala.
11	9	Et misit legátos ad Demétrium, dicens: Veni, componámus inter nos pactum, et dabo tibi fíliam meam, quam habet Alexánder, et regnábis in regno patris tui:
11	10	pœ́nitet enim me quod déderim illi fíliam meam: quæsívit enim me occídere.
11	11	Et vituperávit eum, proptérea quod concupíerat regnum ejus.
11	12	Et ábstulit fíliam suam, et dedit eam Demétrio, et alienávit se ab Alexándro, et maniféstæ sunt inimicítiæ ejus.
11	13	Et intrávit Ptolemǽus Antiochíam, et impósuit duo diadémata cápiti suo, Ægýpti, et Asiæ.
11	14	Alexánder autem rex erat in Cilícia illis tempóribus: quia rebellábant qui erant in locis illis.
11	15	Et audívit Alexánder, et venit ad eum in bellum: et prodúxit Ptolemǽus rex exércitum, et occúrrit ei in manu válida, et fugávit eum.
11	16	Et fugit Alexánder in Arábiam, ut ibi protegerétur: rex autem Ptolemǽus exaltátus est.
11	17	Et ábstulit Zábdiel Arabs caput Alexándri, et misit Ptolemǽo.
11	18	Et rex Ptolemǽus mórtuus est in die tértia: et qui erant in munitiónibus, periérunt ab his, qui erant intra castra.
11	19	Et regnávit Demétrius anno centésimo sexagésimo séptimo.
11	20	In diébus illis congregávit Jónathas eos, qui erant in Judǽa, ut expugnárent arcem, quæ est in Jerúsalem: et fecérunt contra eam máchinas multas.
11	21	Et abiérunt quidam qui óderant gentem suam viri iníqui ad regem Demétrium, et renuntiavérunt ei quod Jónathas obsidéret arcem.
11	22	Et ut audívit, irátus est: et statim venit ad Ptolemáidam, et scripsit Jónathæ ne obsidéret arcem, sed occúrreret sibi ad collóquium festináto.
11	23	Ut audívit autem Jónathas, jussit obsidére: et elégit de senióribus Israël, et de sacerdótibus, et dedit se perículo.
11	24	Et accépit aurum, et argéntum, et vestem, et ália xénia multa, et ábiit ad regem Ptolemáidam: et invénit grátiam in conspéctu ejus.
11	25	Et interpellábant advérsus eum quidam iníqui ex gente sua.
11	26	Et fecit ei rex sicut fécerant ei, qui ante eum fúerant: et exaltávit eum in conspéctu ómnium amicórum suórum,
11	27	et státuit ei principátum sacerdótii, et quæcúmque ália hábuit prius pretiósa, et fecit eum príncipem amicórum.
11	28	Et postulávit Jónathas a rege ut immúnem fáceret Judǽam, et tres topárchias, et Samaríam, et confínes ejus: et promísit ei talénta trecénta.
11	29	Et consénsit rex: et scripsit Jónathæ epístolas de his ómnibus, hunc modum continéntes:
11	30	Rex Demétrius fratri Jónathæ salútem, et genti Judæórum.
11	31	Exémplum epístolæ, quam scrípsimus Lástheni parénti nostro de vobis, mísimus ad vos ut scirétis:
11	32	Rex Demétrius Lástheni parénti salútem.
11	33	Genti Judæórum amícis nostris, et conservántibus quæ justa sunt apud nos, decrévimus benefácere propter benignitátem ipsórum, quam erga nos habent.
11	34	Statúimus ergo illis omnes fines Judǽæ, et tres civitátes, Lydan, et Rámathan, quæ ádditæ sunt Judǽæ ex Samaría, et omnes confínes eárum, sequestrári ómnibus sacrificántibus in Jerosólymis pro his, quæ ab eis prius accipiébat rex per síngulos annos, et pro frúctibus terræ, et pomórum.
11	35	Et ália, quæ ad nos pertinébant decimárum, et tributórum, ex hoc témpore remíttimus eis: et áreas salinárum, et corónas, quæ nobis deferebántur,
11	36	ómnia ipsis concédimus: et nihil horum írritum erit, ex hoc, et in omne tempus.
11	37	Nunc ergo curáte fácere horum exémplum, et detur Jónathæ, et ponátur in monte sancto, in loco célebri.
11	38	Et videns Demétrius rex quod síluit terra in conspéctu suo, et nihil ei resístit, dimísit totum exércitum suum, unumquémque in locum suum, excépto peregríno exércitu, quem contráxit ab ínsulis géntium: et inimíci erant ei omnes exércitus patrum ejus.
11	39	Tryphon autem erat quidam pártium Alexándri prius: et vidit quóniam omnis exércitus murmurábat contra Demétrium, et ivit ad Emálchuel Arabem, qui nutriébat Antíochum fílium Alexándri:
11	40	et assidébat ei, ut tráderet eum ipsi, ut regnáret loco patris sui: et enuntiávit ei quanta fecit Demétrius, et inimicítias exercítuum ejus advérsus illum. Et mansit ibi diébus multis.
11	41	Et misit Jónathas ad Demétrium regem, ut ejíceret eos, qui in arce erant in Jerúsalem, et qui in præsídiis erant: quia impugnábant Israël.
11	42	Et misit Demétrius ad Jónathan, dicens: Non hæc tantum fáciam tibi, et genti tuæ, sed glória illustrábo te, et gentem tuam, cum fúerit opportúnum.
11	43	Nunc ergo recte féceris, si míseris in auxílium mihi viros: quia discéssit omnis exércitus meus.
11	44	Et misit ei Jónathas tria míllia virórum fórtium Antiochíam: et venérunt ad regem, et delectátus est rex in advéntu eórum.
11	45	Et convenérunt qui erant de civitáte, centum vigínti míllia virórum, et volébant interfícere regem.
11	46	Et fugit rex in aulam: et occupavérunt qui erant de civitáte, itínera civitátis, et cœpérunt pugnáre.
11	47	Et vocávit rex Judǽos in auxílium, et convenérunt omnes simul ad eum, et dispérsi sunt omnes per civitátem:
11	48	et occidérunt in illa die centum míllia hóminum, et succendérunt civitátem, et cepérunt spólia multa in die illa, et liberavérunt regem.
11	49	Et vidérunt qui erant de civitáte, quod obtinuíssent Judǽi civitátem sicut volébant: et infirmáti sunt mente sua, et clamavérunt ad regem cum précibus, dicéntes:
11	50	Da nobis dextras, et cessent Judǽi oppugnáre nos, et civitátem.
11	51	Et projecérunt arma sua, et fecérunt pacem, et glorificáti sunt Judǽi in conspéctu regis, et in conspéctu ómnium, qui erant in regno ejus, et nomináti sunt in regno: et regréssi sunt in Jerúsalem habéntes spólia multa.
11	52	Et sedit Demétrius rex in sede regni sui: et síluit terra in conspéctu ejus.
11	53	Et mentítus est ómnia quæcúmque dixit, et abalienávit se a Jónatha, et non retríbuit ei secúndum benefícia, quæ sibi tribúerat, et vexábat eum valde.
11	54	Post hæc autem revérsus est Tryphon, et Antíochus cum eo puer adoléscens, et regnávit, et impósuit sibi diadéma.
11	55	Et congregáti sunt ad eum omnes exércitus, quos dispérserat Demétrius, et pugnavérunt contra eum: et fugit, et terga vertit.
11	56	Et accépit Tryphon béstias, et obtínuit Antiochíam.
11	57	Et scripsit Antíochus adoléscens Jónathæ, dicens: Constítuo tibi sacerdótium, et constítuo te super quátuor civitátes, ut sis de amícis regis.
11	58	Et misit illi vasa áurea in ministérium, et dedit ei potestátem bibéndi in auro, et esse in púrpura, et habére fíbulam áuream:
11	59	et Simónem fratrem ejus constítuit ducem a términis Tyri usque ad fines Ægýpti.
11	60	Et éxiit Jónathas, et perambulábat trans flumen civitátes: et congregátus est ad eum omnis exércitus Sýriæ in auxílium, et venit Ascalónem, et occurrérunt ei honorífice de civitáte.
11	61	Et ábiit inde Gazam: et conclusérunt se qui erant Gazæ: et obsédit eam, et succéndit quæ erant in circúitu civitátis, et prædátus est ea.
11	62	Et rogavérunt Gazénses Jónathan, et dedit illis déxteram: et accépit fílios eórum óbsides, et misit illos in Jerúsalem: et perambulávit regiónem usque Damáscum.
11	63	Et audívit Jónathas quod prævaricáti sunt príncipes Demétrii in Cades, quæ est in Galilǽa, cum exércitu multo, voléntes eum removére a negótio regni:
11	64	et occúrrit illis: fratrem autem suum Simónem relíquit intra provínciam.
11	65	Et applícuit Simon ad Bethsúram, et expugnábat eam diébus multis, et conclúsit eos.
11	66	Et postulavérunt ab eo dextras accípere, et dedit illis: et ejécit eos inde, et cepit civitátem, et pósuit in ea præsídium.
11	67	Et Jónathas, et castra ejus applicuérunt ad aquam Génesar, et ante lucem vigilavérunt in campo Asor:
11	68	et ecce castra alienigenárum occurrébant in campo, et tendébant ei insídias in móntibus: ipse autem occúrrit ex advérso.
11	69	Insídiæ vero exsurrexérunt de locis suis, et commisérunt prœ́lium.
11	70	Et fugérunt qui erant ex parte Jónathæ omnes, et nemo relíctus est ex eis, nisi Mathathías fílius Absolómi, et Judas fílius Calphi, princeps milítiæ exércitus.
11	71	Et scidit Jónathas vestiménta sua, et pósuit terram in cápite suo, et orávit.
11	72	Et revérsus est Jónathas ad eos in prœ́lium, et convértit eos in fugam, et pugnavérunt.
11	73	Et vidérunt qui fugiébant partis illíus, et revérsi sunt ad eum, et insequebántur cum eo omnes usque Cades ad castra sua, et pervenérunt usque illuc:
11	74	et cecidérunt de alienígenis in die illa tria míllia virórum: et revérsus est Jónathas in Jerúsalem.
12	1	Et vidit Jónathas quia tempus eum juvat, et elégit viros, et misit eos Romam statúere, et renováre cum eis amicítiam:
12	2	et ad Spartiátas, et ad ália loca misit epístolas secúndum eámdem formam:
12	3	et abiérunt Romam, et intravérunt cúriam, et dixérunt: Jónathas summus sacérdos, et gens Judæórum misérunt nos, ut renovarémus amicítiam, et societátem secúndum prístinum.
12	4	Et dedérunt illis epístolas ad ipsos per loca, ut dedúcerent eos in terram Juda cum pace.
12	5	Et hoc est exémplum epistolárum, quas scripsit Jónathas Spartiátis:
12	6	Jónathas summus sacérdos, et senióres gentis, et sacerdótes, et réliquus pópulus Judæórum, Spartiátis frátribus salútem.
12	7	Jamprídem missæ erant epístolæ ad Oníam summum sacerdótem ab Arío, qui regnábat apud vos, quóniam estis fratres nostri, sicut rescríptum cóntinet, quod subjéctum est.
12	8	Et suscépit Onías virum, qui missus fúerat, cum honóre: et accépit epístolas, in quibus significabátur de societáte, et amicítia.
12	9	Nos cum nullo horum indigerémus, habéntes solátio sanctos libros, qui sunt in mánibus nostris,
12	10	malúimus míttere ad vos renováre fraternitátem, et amicítiam, ne forte aliéni efficiámur a vobis: multa enim témpora transiérunt, ex quo misístis ad nos.
12	11	Nos ergo in omni témpore sine intermissióne in diébus solémnibus, et céteris, quibus opórtet, mémores sumus vestri in sacrifíciis, quæ offérimus, et in observatiónibus, sicut fas est, et decet meminísse fratrum.
12	12	Lætámur ítaque de glória vestra.
12	13	Nos autem circumdedérunt multæ tribulatiónes, et multa prœ́lia, et impugnavérunt nos reges, qui sunt in circúitu nostro.
12	14	Nolúimus ergo vobis molésti esse, neque céteris sóciis, et amícis nostris in his prœ́liis:
12	15	habúimus enim de cælo auxílium, et liberáti sumus nos, et humiliáti sunt inimíci nostri.
12	16	Elégimus ítaque Numénium Antíochi fílium, et Antipátrem Jasónis fílium, et mísimus ad Romános renováre cum eis amicítiam, et societátem prístinam.
12	17	Mandávimus ítaque eis ut véniant étiam ad vos, et salútent vos, et reddant vobis epístolas nostras de innovatióne fraternitátis nostræ.
12	18	Et nunc benefaciétis respondéntes nobis ad hæc.
12	19	Et hoc est rescríptum epistolárum, quod míserat Oníæ:
12	20	Aríus, rex Spartiatárum, Oníæ sacerdóti magno salútem.
12	21	Invéntum est in scriptúra de Spartiátis, et Judǽis, quóniam sunt fratres, et quod sunt de génere Abraham.
12	22	Et nunc ex quo hæc cognóvimus, benefácitis scribéntes nobis de pace vestra.
12	23	Sed et nos rescrípsimus vobis: Pécora nostra, et possessiónes nostræ, vestræ sunt: et vestræ, nostræ: mandávimus ítaque hæc nuntiári vobis.
12	24	Et audívit Jónathas quóniam regréssi sunt príncipes Demétrii cum exércitu multo supra quam prius, pugnáre advérsus eum:
12	25	et éxiit ab Jerúsalem, et occúrrit eis in Amathíte regióne: non enim déderat eis spátium ut ingrederéntur regiónem ejus.
12	26	Et misit speculatóres in castra eórum: et revérsi renuntiavérunt quod constítuunt superveníre illis nocte.
12	27	Cum occidísset autem sol, præcépit Jónathas suis vigiláre, et esse in armis parátos ad pugnam tota nocte: et pósuit custódes per circúitum castrórum.
12	28	Et audiérunt adversárii quod parátus est Jónathas cum suis in bello: et timuérunt, et formidavérunt in corde suo: et accendérunt focos in castris suis.
12	29	Jónathas autem, et qui cum eo erant, non cognovérunt usque mane: vidébant autem luminária ardéntia,
12	30	et secútus est eos Jónathas, et non comprehéndit eos: transíerant enim flumen Eléutherum.
12	31	Et divértit Jónathas ad Arabas, qui vocántur Zabadǽi: et percússit eos, et accépit spólia eórum.
12	32	Et junxit, et venit Damáscum, et perambulábat omnem regiónem illam.
12	33	Simon autem éxiit, et venit usque ad Ascalónem, et ad próxima præsídia: et declinávit in Joppen, et occupávit eam
12	34	(audívit enim quod vellent præsídium trádere pártibus Demétrii), et pósuit ibi custódes ut custodírent eam.
12	35	Et revérsus est Jónathas, et convocávit senióres pópuli, et cogitávit cum eis ædificáre præsídia in Judǽa,
12	36	et ædificáre muros in Jerúsalem, et exaltáre altitúdinem magnam inter médium arcis et civitátis, ut separáret eam a civitáte, ut esset ipsa singuláriter, et neque emant, neque vendant.
12	37	Et convenérunt ut ædificárent civitátem: et cécidit murus, qui erat super torréntem ab ortu solis, et reparávit eum, qui vocátur Caphétetha:
12	38	et Simon ædificávit Adíada in Séphela, et munívit eam, et impósuit portas, et seras.
12	39	Et cum cogitásset Tryphon regnáre Asiæ, et assúmere diadéma, et exténdere manum in Antíochum regem:
12	40	timens ne forte non permítteret eum Jónathas, sed pugnáret advérsus eum, quærébat comprehéndere eum, et occídere. Et exsúrgens ábiit in Bethsan.
12	41	Et exívit Jónathas óbviam illi cum quadragínta míllibus virórum electórum in prœ́lium, et venit Bethsan.
12	42	Et vidit Tryphon quia venit Jónathas cum exércitu multo ut exténderet in eum manus, tímuit:
12	43	et excépit eum cum honóre, et commendávit eum ómnibus amícis suis, et dedit ei múnera: et præcépit exercítibus suis ut obedírent ei, sicut sibi.
12	44	Et dixit Jónathæ: Ut quid vexásti univérsum pópulum, cum bellum nobis non sit?
12	45	Et nunc remítte eos in domos suas: élige autem tibi viros paucos, qui tecum sint, et veni mecum Ptolemáidam, et tradam eam tibi, et réliqua præsídia, et exércitum, et univérsos præpósitos negótii, et convérsus abíbo: proptérea enim veni.
12	46	Et crédidit ei, et fecit sicut dixit: et dimísit exércitum, et abiérunt in terram Juda.
12	47	Retínuit autem secum tria míllia virórum: ex quibus remísit in Galilǽam duo míllia: mille autem venérunt cum eo.
12	48	Ut autem intrávit Ptolemáidam Jónathas, clausérunt portas civitátis Ptoleménses, et comprehendérunt eum: et omnes, qui cum eo intráverant, gládio interfecérunt.
12	49	Et misit Tryphon exércitum, et équites in Galilǽam, et in campum magnum, ut pérderent omnes sócios Jónathæ.
12	50	At illi cum cognovíssent quia comprehénsus est Jónathas, et périit, et omnes, qui cum eo erant, hortáti sunt semetípsos, et exiérunt paráti in prœ́lium.
12	51	Et vidéntes hi, qui insecúti fúerant, quia pro ánima res est illis, revérsi sunt:
12	52	illi autem venérunt omnes cum pace in terram Juda. Et planxérunt Jónathan, et eos, qui cum ipso fúerant, valde: et luxit Israël luctu magno.
12	53	Et quæsiérunt omnes gentes, quæ erant in circúitu eórum, contérere eos: dixérunt enim:
12	54	Non habent príncipem, et adjuvántem: nunc ergo expugnémus illos, et tollámus de homínibus memóriam eórum.
13	1	Et audívit Simon quod congregávit Tryphon exércitum copiósum, ut veníret in terram Juda, et attéreret eam.
13	2	Videns quia in tremóre pópulus est, et in timóre, ascéndit Jerúsalem, et congregávit pópulum:
13	3	et adhórtans dixit: Vos scitis quanta ego, et fratres mei, et domus patris mei fécimus pro légibus, et pro sanctis prœ́lia, et angústias quales vídimus:
13	4	horum grátia periérunt fratres mei omnes propter Israël, et relíctus sum ego solus.
13	5	Et nunc non mihi contíngat párcere ánimæ meæ in omni témpore tribulatiónis: non enim mélior sum frátribus meis.
13	6	Vindicábo ítaque gentem meam, et sancta, natos quoque nostros, et uxóres: quia congregátæ sunt univérsæ gentes contérere nos inimicítiæ grátia.
13	7	Et accénsus est spíritus pópuli simul ut audívit sermónes istos:
13	8	et respondérunt voce magna, dicéntes: Tu es dux noster loco Judæ, et Jónathæ fratris tui:
13	9	pugna prœ́lium nostrum: et ómnia, quæcúmque díxeris nobis, faciémus.
13	10	Et cóngregans omnes viros bellatóres, accelerávit consummáre univérsos muros Jerúsalem, et munívit eam in gyro.
13	11	Et misit Jónathan fílium Absalómi, et cum eo exércitum novum in Joppen, et ejéctis his, qui erant in ea, remánsit illic ipse.
13	12	Et movit Tryphon a Ptolemáida cum exércitu multo, ut veníret in terram Juda, et Jónathas cum eo in custódia.
13	13	Simon autem applícuit in Addus contra fáciem campi.
13	14	Et ut cognóvit Tryphon quia surréxit Simon loco fratris sui Jónathæ, et quia commissúrus esset cum eo prœ́lium, misit ad eum legátos,
13	15	dicens: Pro argénto, quod debébat frater tuus Jónathas in ratióne regis propter negótia quæ hábuit, detinúimus eum.
13	16	Et nunc mitte argénti talénta centum, et duos fílios ejus óbsides, ut non dimíssus fúgiat a nobis, et remittémus eum.
13	17	Et cognóvit Simon quia cum dolo loquerétur secum, jussit tamen dari argéntum, et púeros, ne inimicítiam magnam súmeret ad pópulum Israël, dicéntem:
13	18	Quia non misit ei argéntum, et púeros, proptérea périit.
13	19	Et misit púeros, et centum talénta: et mentítus est, et non dimísit Jónathan.
13	20	Et post hæc venit Tryphon intra regiónem, ut contéreret eam: et gyravérunt per viam, quæ ducit Ador: et Simon, et castra ejus ambulábant in omnem locum quocúmque ibant.
13	21	Qui autem in arce erant, misérunt ad Tryphónem legátos, ut festináret veníre per desértum, et mítteret illis alimónias.
13	22	Et parávit Tryphon omnem equitátum, ut veníret illa nocte: erat autem nix multa valde, et non venit in Galaadítim.
13	23	Et cum appropinquásset Báscaman, occídit Jónathan, et fílios ejus illic.
13	24	Et convértit Tryphon, et ábiit in terram suam.
13	25	Et misit Simon, et accépit ossa Jónathæ fratris sui, et sepelívit ea in Modin civitáte patrum ejus.
13	26	Et planxérunt eum omnis Israël planctu magno, et luxérunt eum dies multos.
13	27	Et ædificávit Simon super sepúlcrum patris sui et fratrum suórum ædifícium altum visu, lápide políto retro et ante.
13	28	Et státuit septem pyrámidas, unam contra unam, patri et matri, et quátuor frátribus:
13	29	et his circumpósuit colúmnas magnas: et super colúmnas arma, ad memóriam ætérnam: et juxta arma naves sculptas, quæ videréntur ab ómnibus navigántibus mare:
13	30	hoc est sepúlcrum, quod fecit in Modin usque in hunc diem.
13	31	Tryphon autem cum iter fáceret cum Antíocho rege adolescénte, dolo occídit eum:
13	32	et regnávit loco ejus, et impósuit sibi diadéma Asiæ, et fecit plagam magnam in terra.
13	33	Et ædificávit Simon præsídia Judǽæ, múniens ea túrribus excélsis, et muris magnis, et portis, et seris: et pósuit aliménta in munitiónibus.
13	34	Et elégit Simon viros, et misit ad Demétrium regem, ut fáceret remissiónem regióni: quia actus omnes Tryphónis per direptiónem fúerant gesti.
13	35	Et Demétrius rex ad verba ista respóndit ei, et scripsit epístolam talem:
13	36	Rex Demétrius Simóni summo sacerdóti et amíco regum, et senióribus, et genti Judæórum, salútem.
13	37	Corónam áuream, et bahem, quam misístis, suscépimus: et paráti sumus fácere vobíscum pacem magnam, et scríbere præpósitis regis remíttere vobis quæ indúlsimus.
13	38	Quæcúmque enim constitúimus, vobis constant. Munitiónes, quas ædificástis, vobis sint:
13	39	remíttimus quoque ignorántias, et peccáta usque in hodiérnum diem, et corónam quam debebátis: et si quid áliud erat tributárium in Jerúsalem, jam non sit tributárium.
13	40	Et si qui ex vobis apti sunt conscríbi inter nostros, conscribántur, et sit inter nos pax.
13	41	Anno centésimo septuagésimo, ablátum est jugum géntium ab Israël.
13	42	Et cœpit pópulus Israël scríbere in tábulis, et gestis públicis, anno primo sub Simóne summo sacerdóte, magno duce, et príncipe Judæórum.
13	43	In diébus illis applícuit Simon ad Gazam, et circúmdedit eam castris, et fecit máchinas, et applícuit ad civitátem, et percússit turrem unam, et comprehéndit eam.
13	44	Et erúperant qui erant intra máchinam in civitátem: et factus est motus magnus in civitáte.
13	45	Et ascendérunt qui erant in civitáte cum uxóribus, et fíliis supra murum scissis túnicis suis, et clamavérunt voce magna, postulántes a Simóne dextras sibi dari,
13	46	et dixérunt: Non nobis reddas secúndum malítias nostras, sed secúndum misericórdias tuas.
13	47	Et flexus Simon, non debellávit eos: ejécit tamen eos de civitáte, et mundávit ædes, in quibus fúerant simulácra, et tunc intrávit in eam cum hymnis benedícens Dóminum:
13	48	et ejécta ab ea omni immundítia, collocávit in ea viros, qui legem fácerent: et munívit eam, et fecit sibi habitatiónem.
13	49	Qui autem erant in arce Jerúsalem, prohibebántur égredi et íngredi regiónem, et émere ac véndere: et esuriérunt valde, et multi ex eis fame periérunt,
13	50	et clamavérunt ad Simónem ut dextras accíperent: et dedit illis: et ejécit eos inde, et mundávit arcem a contaminatiónibus:
13	51	et intravérunt in eam tértia et vigésima die secúndi mensis, anno centésimo septuagésimo primo cum laude, et ramis palmárum, et cínyris, et cýmbalis, et nablis, et hymnis, et cánticis, quia contrítus est inimícus magnus ex Israël.
13	52	Et constítuit ut ómnibus annis ageréntur dies hi cum lætítia.
13	53	Et munívit montem templi, qui erat secus arcem, et habitávit ibi ipse, et qui cum eo erant.
13	54	Et vidit Simon Joánnem fílium suum, quod fortis prœ́lii vir esset: et pósuit eum ducem virtútum universárum: et habitávit in Gázaris.
14	1	Anno centésimo septuagésimo secúndo, congregávit rex Demétrius exércitum suum, et ábiit in Médiam ad contrahénda sibi auxília, ut expugnáret Tryphónem.
14	2	Et audívit Arsaces rex Pérsidis et Médiæ, quia intrávit Demétrius confínes suos: et misit unum de princípibus suis ut comprehénderet eum vivum, et addúceret eum ad se.
14	3	Et ábiit, et percússit castra Demétrii: et comprehéndit eum, et duxit eum ad Arsacem, et pósuit eum in custódiam.
14	4	Et síluit omnis terra Juda ómnibus diébus Simónis, et quæsívit bona genti suæ: et plácuit illis potéstas ejus, et glória ejus ómnibus diébus.
14	5	Et cum omni glória sua accépit Joppen in portum, et fecit intróitum in ínsulis maris.
14	6	Et dilatávit fines gentis suæ, et obtínuit regiónem.
14	7	Et congregávit captivitátem multam, et dominátus est Gázaræ, et Bethsúræ, et arci: et ábstulit immundítias ex ea, et non erat qui resísteret ei.
14	8	Et unusquísque colébat terram suam cum pace: et terra Juda dabat fructus suos, et ligna campórum fructum suum.
14	9	Senióres in platéis sedébant omnes, et de bonis terræ tractábant, et júvenes induébant se glóriam, et stolas belli.
14	10	Et civitátibus tribuébat alimónias, et constituébat eas ut essent vasa munitiónis quoadúsque nominátum est nomen glóriæ ejus usque ad extrémum terræ.
14	11	Fecit pacem super terram, et lætátus est Israël lætítia magna.
14	12	Et sedit unusquísque sub vite sua, et sub ficúlnea sua: et non erat qui eos terréret.
14	13	Defécit impúgnans eos super terram: reges contríti sunt in diébus illis.
14	14	Et confirmávit omnes húmiles pópuli sui, et legem exquisívit, et ábstulit omnem iníquum et malum:
14	15	sancta glorificávit, et multiplicávit vasa sanctórum.
14	16	Et audítum est Romæ quia defúnctus esset Jónathas, et usque in Spartiátas: et contristáti sunt valde.
14	17	Ut audiérunt autem quod Simon frater ejus factus esset summus sacérdos loco ejus, et ipse obtinéret omnem regiónem, et civitátes in ea,
14	18	scripsérunt ad eum in tábulis ǽreis, ut renovárent amicítias, et societátem quam fécerant cum Juda, et cum Jónatha frátribus ejus.
14	19	Et lectæ sunt in conspéctu ecclésiæ in Jerúsalem. Et hoc exémplum epistolárum, quas Spartiátæ misérunt:
14	20	Spartianórum príncipes, et civitátes, Simóni sacerdóti magno, et senióribus, et sacerdótibus, et réliquo pópulo Judæórum, frátribus, salútem.
14	21	Legáti, qui missi sunt ad pópulum nostrum, nuntiavérunt nobis de vestra glória, et honóre, ac lætítia: et gavísi sumus in intróitu eórum.
14	22	Et scrípsimus quæ ab eis erant dicta in concíliis pópuli, sic: Numénius Antíochi, et Antípater Jasónis fílius, legáti Judæórum, venérunt ad nos, renovántes nobíscum amicítiam prístinam.
14	23	Et plácuit pópulo excípere viros glorióse, et pónere exémplum sermónum eórum in segregátis pópuli libris, ut sit ad memóriam pópulo Spartiatárum. Exémplum autem horum scrípsimus Simóni magno sacerdóti.
14	24	Post hæc autem misit Simon Numénium Romam, habéntem clýpeum áureum magnum, pondo mnarum mille, ad statuéndam cum eis societátem. Cum autem audísset pópulus Románus
14	25	sermónes istos, dixérunt: Quam gratiárum actiónem reddémus Simóni, et fíliis ejus?
14	26	Restítuit enim ipse fratres suos, et expugnávit inimícos Israël ab eis, et statuérunt ei libertátem, et descripsérunt in tábulis ǽreis, et posuérunt in títulis in monte Sion.
14	27	Et hoc est exémplum scriptúræ: Octavadécima die mensis Elul, anno centésimo septuagésimo secúndo, anno tértio sub Simóne sacerdóte magno in Asáramel,
14	28	in convéntu magno sacerdótum, et pópuli, et príncipum gentis, et seniórum regiónis, nota facta sunt hæc: quóniam frequénter facta sunt prœ́lia in regióne nostra.
14	29	Simon autem Mathathíæ fílius, ex fíliis Jarib, et fratres ejus, dedérunt se perículo, et restitérunt adversáriis gentis suæ, ut starent sancta ipsórum, et lex: et glória magna glorificavérunt gentem suam.
14	30	Et congregávit Jónathas gentem suam, et factus est illis sacérdos magnus, et appósitus est ad pópulum suum.
14	31	Et voluérunt inimíci eórum calcáre, et attérere regiónem ipsórum, et exténdere manus in sancta eórum.
14	32	Tunc réstitit Simon, et pugnávit pro gente sua, et erogávit pecúnias multas, et armávit viros virtútis gentis suæ, et dedit illis stipéndia:
14	33	et munívit civitátes Judǽæ, et Bethsúram, quæ erat in fínibus Judǽæ, ubi erant arma hóstium ántea: et pósuit illic præsídium viros Judǽos.
14	34	Et Joppen munívit, quæ erat ad mare, et Gázaram, quæ est in fínibus Azóti, in qua hostes ántea habitábant: et collocávit illic Judǽos, et quæcúmque apta erant ad correptiónem eórum, pósuit in eis.
14	35	Et vidit pópulus actum Simónis, et glóriam, quam cogitábat fácere genti suæ, et posuérunt eum ducem suum, et príncipem sacerdótum, eo quod ipse fécerat hæc ómnia, et justítiam, et fidem, quam conservávit genti suæ, et exquisívit omni modo exaltáre pópulum suum.
14	36	Et in diébus ejus prosperátum est in mánibus ejus, ut tolleréntur gentes de regióne ipsórum, et qui in civitáte David erant, in Jerúsalem in arce, de qua procedébant, et contaminábant ómnia, quæ in circúitu sanctórum sunt, et inferébant plagam magnam castitáti:
14	37	et collocávit in ea viros Judǽos ad tutaméntum regiónis, et civitátis, et exaltávit muros Jerúsalem.
14	38	Et rex Demétrius státuit illi summum sacerdótium.
14	39	Secúndum hæc fecit eum amícum suum, et glorificávit eum glória magna.
14	40	Audívit enim quod appelláti sunt Judǽi a Románis amíci, et sócii, et fratres, et quia suscepérunt legátos Simónis glorióse,
14	41	et quia Judǽi, et sacerdótes eórum consensérunt eum esse ducem suum, et summum sacerdótem in ætérnum, donec surgat prophéta fidélis:
14	42	et ut sit super eos dux, et ut cura esset illi pro sanctis, et ut constitúeret præpósitos super ópera eórum, et super regiónem, et super arma, et super præsídia:
14	43	et cura sit illi de sanctis: et ut audiátur ab ómnibus, et scribántur in nómine ejus omnes conscriptiónes in regióne: et ut operiátur púrpura, et auro:
14	44	et ne líceat ulli ex pópulo, et ex sacerdótibus írritum fácere áliquid horum, et contradícere his, quæ ab eo dicúntur, aut convocáre convéntum in regióne sine ipso, et vestíri púrpura, et uti fíbula áurea:
14	45	qui autem fécerit extra hæc, aut írritum fécerit áliquid horum, reus erit.
14	46	Et complácuit omni pópulo statúere Simónem, et fácere secúndum verba ista.
14	47	Et suscépit Simon, et plácuit ei ut summo sacerdótio fungerétur, et esset dux, et princeps gentis Judæórum, et sacerdótum, et præésset ómnibus.
14	48	Et scriptúram istam dixérunt pónere in tábulis ǽreis, et pónere eas in períbolo sanctórum, in loco célebri:
14	49	exémplum autem eórum pónere in ærário, ut hábeat Simon, et fílii ejus.
15	1	Et misit rex Antíochus fílius Demétrii epístolas ab ínsulis maris Simóni sacerdóti, et príncipi gentis Judæórum, et univérsæ genti:
15	2	et erant continéntes hunc modum: Rex Antíochus Simóni sacerdóti magno, et genti Judæórum salútem.
15	3	Quóniam quidem pestiléntes obtinuérunt regnum patrum nostrórum, volo autem vendicáre regnum, et restitúere illud sicut erat ántea: et eléctam feci multitúdinem exércitus, et feci naves béllicas.
15	4	Volo autem procédere per regiónem ut ulcíscar in eos, qui corrupérunt regiónem nostram, et qui desolavérunt civitátes multas in regno meo.
15	5	Nunc ergo státuo tibi omnes oblatiónes, quas remisérunt tibi ante me omnes reges, et quæcúmque ália dona remisérunt tibi:
15	6	et permítto tibi fácere percussúram próprii numísmatis in regióne tua:
15	7	Jerúsalem autem sanctam esse, et líberam: et ómnia arma, quæ fabricáta sunt, et præsídia, quæ construxísti, quæ tenes, máneant tibi.
15	8	Et omne débitum regis, et quæ futúra sunt regi, ex hoc, et in totum tempus remittúntur tibi.
15	9	Cum autem obtinuérimus regnum nostrum, glorificábimus te, et gentem tuam, et templum, glória magna, ita ut manifestétur glória vestra in univérsa terra.
15	10	Anno centésimo septuagésimo quarto éxiit Antíochus in terram patrum suórum, et convenérunt ad eum omnes exércitus, ita ut pauci relícti essent cum Tryphóne.
15	11	Et insecútus est eum Antíochus rex, et venit Doram fúgiens per marítimam:
15	12	sciébat enim quod congregáta sunt mala in eum, et relíquit eum exércitus.
15	13	Et applícuit Antíochus super Doram cum centum vigínti míllibus virórum belligeratórum, et octo míllibus équitum:
15	14	et circuívit civitátem, et naves a mari accessérunt: et vexábant civitátem a terra, et mari, et néminem sinébant íngredi, vel égredi.
15	15	Venit autem Numénius, et qui cum eo fúerant, ab urbe Roma, habéntes epístolas régibus, et regiónibus scriptas, in quibus continebántur hæc:
15	16	Lúcius consul Romanórum, Ptolemǽo regi salútem.
15	17	Legáti Judæórum venérunt ad nos amíci nostri, renovántes prístinam amicítiam, et societátem, missi a Simóne príncipe sacerdótum, et pópulo Judæórum.
15	18	Attulérunt autem et clýpeum áureum mnarum mille.
15	19	Plácuit ítaque nobis scríbere régibus, et regiónibus, ut non ínferant illis mala, neque impúgnent eos, et civitátes eórum, et regiónes eórum: et ut non ferant auxílium pugnántibus advérsus eos.
15	20	Visum autem est nobis accípere ab eis clýpeum.
15	21	Si qui ergo pestiléntes refugérunt de regióne ipsórum ad vos, trádite eos Simóni príncipi sacerdótum, ut víndicet in eos secúndum legem suam.
15	22	Hæc éadem scripta sunt Demétrio regi, et Attalo, et Ariaráthi, et Arsáci,
15	23	et in omnes regiónes: et Lámpsaco, et Spartiátis, et in Delum, et in Myndum, et in Sicyónem, et in Cáriam, et in Samum, et in Pamphýliam, et in Lýciam, et in Alicarnássum, et in Coo, et in Siden, et in Aradon, et in Rhodum, et in Phasélidem, et in Gortýnam, et Gnidum, et Cyprum, et Cyrénen.
15	24	Exémplum autem eórum scripsérunt Simóni príncipi sacerdótum, et pópulo Judæórum.
15	25	Antíochus autem rex applícuit castra in Doram secúndo, ádmovens ei semper manus, et máchinas fáciens: et conclúsit Tryphónem, ne procéderet:
15	26	et misit ad eum Simon duo míllia virórum electórum in auxílium, et argéntum, et aurum, et vasa copiósa:
15	27	et nóluit ea accípere, sed rupit ómnia, quæ pactus est cum eo ántea, et alienávit se ab eo.
15	28	Et misit ad eum Athenóbium unum de amícis suis, ut tractáret cum ipso, dicens: Vos tenétis Joppen, et Gázaram, et arcem, quæ est in Jerúsalem, civitátes regni mei:
15	29	fines eárum desolástis, et fecístis plagam magnam in terra, et domináti estis per loca multa in regno meo.
15	30	Nunc ergo trádite civitátes, quas occupástis, et tribúta locórum, in quibus domináti estis extra fines Judǽæ:
15	31	sin autem, date pro illis quingénta talénta argénti, et extermínii, quod exterminástis, et tributórum civitátum ália talénta quingénta: sin autem, veniémus, et expugnábimus vos.
15	32	Et venit Athenóbius amícus regis in Jerúsalem, et vidit glóriam Simónis, et claritátem in auro, et argénto, et apparátum copiósum: et obstúpuit, et rétulit ei verba regis.
15	33	Et respóndit ei Simon, et dixit ei: Neque aliénam terram súmpsimus, neque aliéna detinémus: sed hereditátem patrum nostrórum, quæ injúste ab inimícis nostris áliquo témpore posséssa est.
15	34	Nos vero tempus habéntes, vindicámus hereditátem patrum nostrórum.
15	35	Nam de Joppe, et Gázara quæ expóstulas, ipsi faciébant in pópulo plagam magnam, et in regióne nostra: horum damus talénta centum. Et non respóndit ei Athenóbius verbum.
15	36	Revérsus autem cum ira ad regem, renuntiávit ei verba ista, et glóriam Simónis, et univérsa, quæ vidit, et irátus est rex ira magna.
15	37	Tryphon autem fugit navi in Orthosíada.
15	38	Et constítuit rex Cendebǽum ducem marítimum, et exércitum péditum et équitum dedit illi.
15	39	Et mandávit illi movére castra contra fáciem Judǽæ: et mandávit ei ædificáre Gedórem, et obstrúere portas civitátis, et debelláre pópulum. Rex autem persequebátur Tryphónem.
15	40	Et pervénit Cendebǽus Jámniam, et cœpit irritáre plebem, et conculcáre Judǽam, et captiváre pópulum, et interfícere, et ædificáre Gedórem.
15	41	Et collocávit illic équites, et exércitum, ut egréssi perambulárent viam Judǽæ, sicut constítuit ei rex.
16	1	Et ascéndit Joánnes de Gázaris, et nuntiávit Simóni patri suo quæ fecit Cendebǽus in pópulo ipsórum.
16	2	Et vocávit Simon duos fílios senióres, Judam, et Joánnem, et ait illis: Ego, et fratres mei, et domus patris mei expugnávimus hostes Israël ab adolescéntia usque in hunc diem: et prosperátum est in mánibus nostris liberáre Israël aliquóties.
16	3	Nunc autem sénui, sed estóte loco meo, et fratres mei, et egréssi pugnáte pro gente nostra: auxílium vero de cælo vobíscum sit.
16	4	Et elégit de regióne vigínti míllia virórum belligeratórum, et équites: et profécti sunt ad Cendebǽum, et dormiérunt in Modin.
16	5	Et surrexérunt mane, et abiérunt in campum: et ecce exércitus copiósus in óbviam illis péditum, et équitum, et flúvius torrens erat inter médium ipsórum.
16	6	Et admóvit castra contra fáciem eórum ipse, et pópulus ejus, et vidit pópulum trepidántem ad transfretándum torréntem, et transfretávit primus: et vidérunt eum viri, et transiérunt post eum.
16	7	Et divísit pópulum, et équites in médio péditum: erat autem equitátus adversariórum copiósus nimis.
16	8	Et exclamavérunt sacris tubis, et in fugam convérsus est Cendebǽus, et castra ejus: et cecidérunt ex eis multi vulneráti: resídui autem in munitiónem fugérunt.
16	9	Tunc vulnerátus est Judas frater Joánnis: Joánnes autem insecútus est eos, donec venit Cedrónem, quam ædificávit:
16	10	et fugérunt usque ad turres, quæ erant in agris Azóti, et succéndit eas igni. Et cecidérunt ex illis duo míllia virórum, et revérsus est in Judǽam in pace.
16	11	Et Ptolemǽus fílius Abóbi constitútus erat dux in campo Jéricho, et habébat argéntum, et aurum multum:
16	12	erat enim gener summi sacerdótis.
16	13	Et exaltátum est cor ejus, et volébat obtinére regiónem, et cogitábat dolum advérsus Simónem, et fílios ejus, ut tólleret eos.
16	14	Simon autem, perámbulans civitátes, quæ erant in regióne Judǽæ, et sollicitúdinem gerens eárum, descéndit in Jéricho ipse, et Mathathías fílius ejus, et Judas, anno centésimo septuagésimo séptimo, mense undécimo: hic est mensis Sabath.
16	15	Et suscépit eos fílius Abóbi in munitiúnculam, quæ vocátur Doch, cum dolo, quam ædificávit: et fecit eis convívium magnum, et abscóndit illic viros.
16	16	Et cum inebriátus esset Simon, et fílii ejus, surréxit Ptolemǽus cum suis, et sumpsérunt arma sua, et intravérunt in convívium: et occidérunt eum, et duos fílios ejus, et quosdam púeros ejus:
16	17	et fecit deceptiónem magnam in Israël, et réddidit mala pro bonis.
16	18	Et scripsit hæc Ptolemǽus, et misit regi ut mítteret ei exércitum in auxílium, et tráderet ei regiónem, et civitátes eórum, et tribúta.
16	19	Et misit álios in Gázaram tóllere Joánnem: et tribúnis misit epístolas, ut venírent ad se, et daret eis argéntum, et aurum, et dona.
16	20	Et álios misit occupáre Jerúsalem, et montem templi.
16	21	Et præcúrrens quidam, nuntiávit Joánni in Gázara, quia périit pater ejus, et fratres ejus, et quia misit te quoque intérfici.
16	22	Ut audívit autem, veheménter expávit: et comprehéndit viros, qui vénerant pérdere eum, et occídit eos: cognóvit enim quia quærébant eum pérdere.
16	23	Et cétera sermónum Joánnis, et bellórum ejus, et bonárum virtútum, quibus fórtiter gessit, et ædifícii murórum, quos exstrúxit, et rerum gestárum ejus:
16	24	ecce hæc scripta sunt in libro diérum sacerdótii ejus, ex quo factus est princeps sacerdótum post patrem suum.
