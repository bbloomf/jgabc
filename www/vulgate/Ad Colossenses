1	1	Paulus Apóstolus Jesu Christi per voluntátem Dei, et Timótheus frater:
1	2	eis, qui sunt Colóssis, sanctis, et fidélibus frátribus in Christo Jesu.
1	3	Grátia vobis, et pax a Deo Patre nostro, et Dómino Jesu Christo. Grátias ágimus Deo, et Patri Dómini nostri Jesu Christi semper pro vobis orántes:
1	4	audiéntes fidem vestram in Christo Jesu, et dilectiónem, quam habétis in sanctos omnes
1	5	propter spem, quæ repósita est vobis in cælis: quam audístis in verbo veritátis Evangélii:
1	6	quod pervénit ad vos, sicut et in univérso mundo est, et fructíficat, et crescit sicut in vobis, ex ea die, qua audístis, et cognovístis grátiam Dei in veritáte,
1	7	sicut didicístis ab Epaphra caríssimo consérvo nostro, qui est fidélis pro vobis miníster Christi Jesu,
1	8	qui étiam manifestávit nobis dilectiónem vestram in spíritu.
1	9	Ideo et nos ex qua die audívimus, non cessámus pro vobis orántes, et postulántes ut impleámini agnitióne voluntátis ejus, in omni sapiéntia et intelléctu spiritáli:
1	10	ut ambulétis digne Deo per ómnia placéntes: in omni ópere bono fructificántes, et crescéntes in sciéntia Dei:
1	11	in omni virtúte confortáti secúndum poténtiam claritátis ejus, in omni patiéntia, et longanimitáte cum gáudio,
1	12	grátias agéntes Deo Patri, qui dignos nos fecit in partem sortis sanctórum in lúmine:
1	13	qui erípuit nos de potestáte tenebrárum, et tránstulit in regnum Fílii dilectiónis suæ,
1	14	in quo habémus redemptiónem per sánguinem ejus, remissiónem peccatórum:
1	15	qui est imágo Dei invisíbilis, primogénitus omnis creatúræ:
1	16	quóniam in ipso cóndita sunt univérsa in cælis, et in terra, visibília, et invisibília, sive throni, sive dominatiónes, sive principátus, sive potestátes: ómnia per ipsum, et in ipso creáta sunt:
1	17	et ipse est ante omnes, et ómnia in ipso constant.
1	18	Et ipse est caput córporis Ecclésiæ, qui est princípium, primogénitus ex mórtuis: ut sit in ómnibus ipse primátum tenens:
1	19	quia in ipso complácuit, omnem plenitúdinem inhabitáre:
1	20	et per eum reconciliáre ómnia in ipsum, pacíficans per sánguinem crucis ejus, sive quæ in terris, sive quæ in cælis sunt.
1	21	Et vos cum essétis aliquándo alienáti, et inimíci sensu in opéribus malis:
1	22	nunc autem reconciliávit in córpore carnis ejus per mortem, exhibére vos sanctos, et immaculátos, et irreprehensíbiles coram ipso:
1	23	si tamen permanétis in fide fundáti, et stábiles, et immóbiles a spe Evangélii, quod audístis, quod prædicátum est in univérsa creatúra, quæ sub cælo est, cujus factus sum ego Paulus miníster.
1	24	Qui nunc gáudeo in passiónibus pro vobis, et adímpleo ea, quæ desunt passiónum Christi, in carne mea pro córpore ejus, quod est Ecclésia:
1	25	cujus factus sum ego miníster secúndum dispensatiónem Dei, quæ data est mihi in vos, ut ímpleam verbum Dei:
1	26	mystérium, quod abscónditum fuit a sǽculis, et generatiónibus, nunc autem manifestátum est sanctis ejus,
1	27	quibus vóluit Deus notas fácere divítias glóriæ sacraménti hujus in géntibus, quod est Christus, in vobis spes glóriæ,
1	28	quem nos annuntiámus, corripiéntes omnem hóminem, et docéntes omnem hóminem, in omni sapiéntia, ut exhibeámus omnem hóminem perféctum in Christo Jesu:
1	29	in quo et labóro, certándo secúndum operatiónem ejus, quam operátur in me in virtúte.
2	1	Volo enim vos scire qualem sollicitúdinem hábeam pro vobis, et pro iis, qui sunt Laodicíæ, et quicúmque non vidérunt fáciem meam in carne:
2	2	ut consoléntur corda ipsórum, instrúcti in caritáte, et in omnes divítias plenitúdinis intelléctus, in agnitiónem mystérii Dei Patris et Christi Jesu:
2	3	in quo sunt omnes thesáuri sapiéntiæ, et sciéntiæ abscónditi.
2	4	Hoc autem dico, ut nemo vos decípiat in sublimitáte sermónum.
2	5	Nam etsi córpore absens sum, sed spíritu vobíscum sum: gaudens, et videns órdinem vestrum, et firmaméntum ejus, quæ in Christo est, fídei vestræ.
2	6	Sicut ergo accepístis Jesum Christum Dóminum, in ipso ambuláte,
2	7	radicáti, et superædificáti in ipso, et confirmáti fide, sicut et didicístis, abundántes in illo in gratiárum actióne.
2	8	Vidéte ne quis vos decípiat per philosóphiam, et inánem falláciam secúndum traditiónem hóminum, secúndum eleménta mundi, et non secúndum Christum:
2	9	quia in ipso inhábitat omnis plenitúdo divinitátis corporáliter:
2	10	et estis in illo repléti, qui est caput omnis principátus, et potestátis:
2	11	in quo et circumcísi estis circumcisióne non manu facta in exspoliatióne córporis carnis, sed in circumcisióne Christi:
2	12	consepúlti ei in baptísmo, in quo et resurrexístis per fidem operatiónis Dei, qui suscitávit illum a mórtuis.
2	13	Et vos cum mórtui essétis in delíctis, et præpútio carnis vestræ, convivificávit cum illo, donans vobis ómnia delícta:
2	14	delens quod advérsus nos erat chirógraphum decréti, quod erat contrárium nobis, et ipsum tulit de médio, affígens illud cruci:
2	15	et exspólians principátus, et potestátes tradúxit confidénter, palam triúmphans illos in semetípso.
2	16	Nemo ergo vos júdicet in cibo, aut in potu, aut in parte diéi festi, aut neoméniæ, aut sabbatórum:
2	17	quæ sunt umbra futurórum: corpus autem Christi.
2	18	Nemo vos sedúcat, volens in humilitáte, et religióne angelórum, quæ non vidit ámbulans, frustra inflátus sensu carnis suæ,
2	19	et non tenens caput, ex quo totum corpus per nexus, et conjunctiónes subministrátum, et constrúctum crescit in augméntum Dei.
2	20	Si ergo mórtui estis cum Christo ab eleméntis hujus mundi: quid adhuc tamquam vivéntes in mundo decérnitis?
2	21	Ne tetigéritis, neque gustavéritis, neque contrectavéritis:
2	22	quæ sunt ómnia in intéritum ipso usu, secúndum præcépta, et doctrínas hóminum:
2	23	quæ sunt ratiónem quidem habéntia sapiéntiæ in superstitióne, et humilitáte, et non ad parcéndum córpori, non in honóre áliquo ad saturitátem carnis.
3	1	Igitur, si consurrexístis cum Christo: quæ sursum sunt quǽrite, ubi Christus est in déxtera Dei sedens:
3	2	quæ sursum sunt sápite, non quæ super terram.
3	3	Mórtui enim estis, et vita vestra est abscóndita cum Christo in Deo.
3	4	Cum Christus apparúerit, vita vestra: tunc et vos apparébitis cum ipso in glória.
3	5	Mortificáte ergo membra vestra, quæ sunt super terram: fornicatiónem, immundítiam, libídinem, concupiscéntiam malam, et avarítiam, quæ est simulacrórum sérvitus:
3	6	propter quæ venit ira Dei super fílios incredulitátis:
3	7	in quibus et vos ambulástis aliquándo, cum viverétis in illis.
3	8	Nunc autem depónite et vos ómnia: iram, indignatiónem, malítiam, blasphémiam, turpem sermónem de ore vestro.
3	9	Nolíte mentíri ínvicem, exspoliántes vos véterem hóminem cum áctibus suis,
3	10	et induéntes novum eum, qui renovátur in agnitiónem secúndum imáginem ejus, qui creávit illum:
3	11	ubi non est gentílis, et Judǽus, circumcísio, et præpútium, Bárbarus, et Scytha, servus, et liber: sed ómnia, et in ómnibus Christus.
3	12	Indúite vos ergo, sicut elécti Dei, sancti, et dilécti, víscera misericórdiæ, benignitátem, humilitátem, modéstiam, patiéntiam:
3	13	supportántes ínvicem, et donántes vobismetípsis si quis advérsus áliquem habet querélam: sicut et Dóminus donávit vobis, ita et vos.
3	14	Super ómnia autem hæc, caritátem habéte, quod est vínculum perfectiónis:
3	15	et pax Christi exsúltet in córdibus vestris, in qua et vocáti estis in uno córpore: et grati estóte.
3	16	Verbum Christi hábitet in vobis abundánter, in omni sapiéntia, docéntes, et commonéntes vosmetípsos, psalmis, hymnis, et cánticis spirituálibus, in grátia cantántes in córdibus vestris Deo.
3	17	Omne, quodcúmque fácitis in verbo aut in ópere, ómnia in nómine Dómini Jesu Christi, grátias agéntes Deo et Patri per ipsum.
3	18	Mulíeres súbditæ estóte viris, sicut opórtet, in Dómino.
3	19	Viri dilígite uxóres vestras, et nolíte amári esse ad illas.
3	20	Fílii obedíte paréntibus per ómnia: hoc enim plácitum est in Dómino.
3	21	Patres, nolíte ad indignatiónem provocáre fílios vestros, ut non pusíllo ánimo fiant.
3	22	Servi obedíte per ómnia dóminis carnálibus, non ad óculum serviéntes, quasi homínibus placéntes, sed in simplicitáte cordis, timéntes Deum.
3	23	Quodcúmque fácitis, ex ánimo operámini sicut Dómino, et non homínibus:
3	24	sciéntes quod a Dómino accipiétis retributiónem hereditátis. Dómino Christo servíte.
3	25	Qui enim injúriam facit, recípiet id, quod iníque gessit: et non est personárum accéptio apud Deum.
4	1	Dómini, quod justum est et æquum, servis præstáte: sciéntes quod et vos Dóminum habétis in cælo.
4	2	Oratióni instáte, vigilántes in ea in gratiárum actióne:
4	3	orántes simul et pro nobis, ut Deus apériat nobis óstium sermónis ad loquéndum mystérium Christi (propter quod étiam vinctus sum),
4	4	ut maniféstem illud ita ut opórtet me loqui.
4	5	In sapiéntia ambuláte ad eos, qui foris sunt: tempus rediméntes.
4	6	Sermo vester semper in grátia sale sit condítus, ut sciátis quómodo opórteat vos unicuíque respondére.
4	7	Quæ circa me sunt, ómnia vobis nota fáciet Týchicus, caríssimus frater, et fidélis miníster, et consérvus in Dómino:
4	8	quem misi ad vos ad hoc ipsum, ut cognóscat quæ circa vos sunt, et consolétur corda vestra,
4	9	cum Onésimo caríssimo, et fidéli fratre, qui ex vobis est. Omnia, quæ hic agúntur, nota fácient vobis.
4	10	Salútat vos Aristárchus concaptívus meus, et Marcus consobrínus Bárnabæ, de quo accepístis mandáta: si vénerit ad vos, excípite illum:
4	11	et Jesus, qui dícitur Justus: qui sunt ex circumcisióne: hi soli sunt adjutóres mei in regno Dei, qui mihi fuérunt solátio.
4	12	Salútat vos Epaphras, qui ex vobis est, servus Christi Jesu, semper sollícitus pro vobis in oratiónibus, ut stetis perfécti, et pleni in omni voluntáte Dei.
4	13	Testimónium enim illi perhíbeo quod habet multum labórem pro vobis, et pro iis, qui sunt Laodicíæ, et qui Hierápoli.
4	14	Salútat vos Lucas, médicus caríssimus, et Demas.
4	15	Salutáte fratres, qui sunt Laodicíæ, et Nympham, et quæ in domo ejus est, ecclésiam.
4	16	Et cum lecta fúerit apud vos epístola hæc, fácite ut et in Laodicénsium ecclésia legátur: et eam, quæ Laodicénsium est, vos legátis.
4	17	Et dícite Archíppo: Vide ministérium, quod accepísti in Dómino, ut illud ímpleas.
4	18	Salutátio, mea manu Pauli. Mémores estóte vinculórum meórum. Grátia vobíscum. Amen.
