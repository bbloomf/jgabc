1	1	Dilígite justítiam, qui judicátis terram. Sentíte de Dómino in bonitáte, et in simplicitáte cordis quǽrite illum:
1	2	quóniam invenítur ab his, qui non tentant illum: appáret autem eis, qui fidem habent in illum.
1	3	Pervérsæ enim cogitatiónes séparant a Deo: probáta autem virtus córripit insipiéntes.
1	4	Quóniam in malévolam ánimam non introíbit sapiéntia, nec habitábit in córpore súbdito peccátis.
1	5	Spíritus enim sanctus disciplínæ effúgiet fictum, et áuferet se a cogitatiónibus, quæ sunt sine intelléctu, et corripiétur a superveniénte iniquitáte.
1	6	Benígnus est enim spíritus sapiéntiæ, et non liberábit malédicum a lábiis suis: quóniam renum illíus testis est Deus, et cordis illíus scrutátor est verus, et linguæ ejus audítor.
1	7	Quóniam Spíritus Dómini replévit orbem terrárum: et hoc, quod cóntinet ómnia, sciéntiam habet vocis.
1	8	Propter hoc qui lóquitur iníqua, non potest latére, nec prætériet illum corrípiens judícium.
1	9	In cogitatiónibus enim ímpii interrogátio erit: sermónum autem illíus audítio ad Deum véniet, ad correptiónem iniquitátum illíus.
1	10	Quóniam auris zeli audit ómnia, et tumúltus murmuratiónum non abscondétur.
1	11	Custodíte ergo vos a murmuratióne, quæ nihil prodest, et a detractióne párcite linguæ, quóniam sermo obscúrus in vácuum non ibit: os autem quod mentítur, occídit ánimam.
1	12	Nolíte zeláre mortem in erróre vitæ vestræ, neque acquirátis perditiónem in opéribus mánuum vestrárum.
1	13	Quóniam Deus mortem non fecit, nec lætátur in perditióne vivórum.
1	14	Creávit enim ut essent ómnia, et sanábiles fecit natiónes orbis terrárum: et non est in illis medicaméntum extermínii, nec inferórum regnum in terra.
1	15	Justítia enim perpétua est, et immortális.
1	16	Impii autem mánibus et verbis accersiérunt illam, et æstimántes illam amícam, defluxérunt: et sponsiónes posuérunt ad illam: quóniam digni sunt qui sint ex parte illíus.
2	1	Dixérunt enim cogitántes apud se non recte: Exíguum et cum tǽdio est tempus vitæ nostræ, et non est refrigérium in fine hóminis, et non est qui ágnitus sit revérsus ab ínferis.
2	2	Quia ex níhilo nati sumus, et post hoc érimus tamquam non fuérimus: quóniam fumus flatus est in náribus nostris: et sermo scintílla ad commovéndum cor nostrum:
2	3	qua exstíncta, cinis erit corpus nostrum, et spíritus diffundétur tamquam mollis aër, et transíbit vita nostra tamquam vestígium nubis, et sicut nébula dissolvétur, quæ fugáta est a rádiis solis, et a calóre illíus aggraváta.
2	4	Et nomen nostrum obliviónem accípiet per tempus, et nemo memóriam habébit óperum nostrórum.
2	5	Umbræ enim tránsitus est tempus nostrum, et non est revérsio finis nostri: quóniam consignáta est, et nemo revértitur.
2	6	Veníte ergo, et fruámur bonis quæ sunt, et utámur creatúra tamquam in juventúte celériter.
2	7	Vino pretióso et unguéntis nos impleámus, et non prætéreat nos flos témporis.
2	8	Coronémus nos rosis ántequam marcéscant: nullum pratum sit, quod non pertránseat luxúria nostra.
2	9	Nemo nostrum exsors sit luxúriæ nostræ: ubíque relinquámus signa lætítiæ: quóniam hæc est pars nostra, et hæc est sors.
2	10	Opprimámus páuperem justum, et non parcámus víduæ, nec veteráni revereámur canos multi témporis.
2	11	Sit autem fortitúdo nostra lex justítiæ: quod enim infírmum est, inútile invenítur.
2	12	Circumveniámus ergo justum, quóniam inútilis est nobis, et contrárius est opéribus nostris, et impróperat nobis peccáta legis, et diffámat in nos peccáta disciplínæ nostræ.
2	13	Promíttit se sciéntiam Dei habére, et fílium Dei se nóminat.
2	14	Factus est nobis in traductiónem cogitatiónum nostrárum.
2	15	Gravis est nobis étiam ad vidéndum, quóniam dissímilis est áliis vita illíus, et immutátæ sunt viæ ejus.
2	16	Tamquam nugáces æstimáti sumus ab illo, et ábstinet se a viis nostris tamquam ab immundítiis, et præfert novíssima justórum, et gloriátur patrem se habére Deum.
2	17	Videámus ergo si sermónes illíus veri sint, et tentémus quæ ventúra sunt illi, et sciémus quæ erunt novíssima illíus.
2	18	Si enim est verus fílius Dei, suscípiet illum, et liberábit eum de mánibus contrariórum.
2	19	Contumélia et torménto interrogémus eum, ut sciámus reveréntiam ejus, et probémus patiéntiam illíus.
2	20	Morte turpíssima condemnémus eum: erit enim ei respéctus ex sermónibus illíus.
2	21	Hæc cogitavérunt, et erravérunt: excæcávit enim illos malítia eórum.
2	22	Et nesciérunt sacraménta Dei: neque mercédem speravérunt justítiæ, nec judicavérunt honórem animárum sanctárum.
2	23	Quóniam Deus creávit hóminem inexterminábilem, et ad imáginem similitúdinis suæ fecit illum.
2	24	Invídia autem diáboli mors introívit in orbem terrárum:
2	25	imitántur autem illum qui sunt ex parte illíus.
3	1	Justórum autem ánimæ in manu Dei sunt, et non tanget illos torméntum mortis.
3	2	Visi sunt óculis insipiéntium mori, et æstimáta est afflíctio éxitus illórum,
3	3	et quod a nobis est iter extermínium: illi autem sunt in pace.
3	4	Etsi coram homínibus torménta passi sunt, spes illórum immortalitáte plena est.
3	5	In paucis vexáti, in multis bene disponéntur: quóniam Deus tentávit eos, et invénit illos dignos se.
3	6	Tamquam aurum in fornáce probávit illos, et quasi holocáusti hóstiam accépit illos, et in témpore erit respéctus illórum.
3	7	Fulgébunt justi, et tamquam scintíllæ in arundinéto discúrrent.
3	8	Judicábunt natiónes, et dominabúntur pópulis, et regnábit Dóminus illórum in perpétuum.
3	9	Qui confídunt in illo intélligent veritátem, et fidéles in dilectióne acquiéscent illi: quóniam donum et pax est eléctis ejus.
3	10	Impii autem secúndum quæ cogitavérunt, correptiónem habébunt: qui neglexérunt justum, et a Dómino recessérunt.
3	11	Sapiéntiam enim et disciplínam qui ábjicit infélix est: et vácua est spes illórum, et labóres sine fructu, et inutília ópera eórum.
3	12	Mulíeres eórum insensátæ sunt, et nequíssimi fílii eórum.
3	13	Maledícta creatúra eórum, quóniam felix est stérilis: et incoinquináta, quæ nescívit thorum in delícto, habébit fructum in respectióne animárum sanctárum:
3	14	et spado, qui non operátus est per manus suas iniquitátem, nec cogitávit advérsus Deum nequíssima: dábitur enim illi fídei donum eléctum, et sors in templo Dei acceptíssima.
3	15	Bonórum enim labórum gloriósus est fructus, et quæ non cóncidat radix sapiéntiæ.
3	16	Fílii autem adulterórum in inconsummatióne erunt, et ab iníquo thoro semen exterminábitur.
3	17	Et si quidem longæ vitæ erunt, in níhilum computabúntur, et sine honóre erit novíssima senéctus illórum.
3	18	Et si celérius defúncti fúerint, non habébunt spem, nec in die agnitiónis allocutiónem.
3	19	Natiónis enim iníquæ diræ sunt consummatiónes.
4	1	O quam pulchra est casta generátio cum claritáte: immortális est enim memória illíus: quóniam et apud Deum nota est, et apud hómines.
4	2	Cum præsens est, imitántur illam, et desíderant eam cum se edúxerit: et in perpétuum coronáta triúmphat, incoinquinatórum certáminum prǽmium vincens.
4	3	Multígena autem impiórum multitúdo non erit útilis, et spúria vitulámina non dabunt radíces altas, nec stábile firmaméntum collocábunt.
4	4	Etsi in ramis in témpore germináverint, infírmiter pósita, a vento commovebúntur, et a nimietáte ventórum eradicabúntur.
4	5	Confringéntur enim rami inconsummáti: et fructus illórum inútiles et acérbi ad manducándum, et ad níhilum apti.
4	6	Ex iníquis enim somnis fílii, qui nascúntur, testes sunt nequítiæ advérsus paréntes in interrogatióne sua.
4	7	Justus autem si morte præoccupátus fúerit, in refrigério erit.
4	8	Senéctus enim venerábilis est non diutúrna, neque annórum número computáta: cani autem sunt sensus hóminis,
4	9	et ætas senectútis vita immaculáta.
4	10	Placens Deo factus est diléctus, et vivens inter peccatóres translátus est.
4	11	Raptus est, ne malítia mutáret intelléctum ejus, aut ne fíctio decíperet ánimam illíus.
4	12	Fascinátio enim nugacitátis obscúrat bona, et inconstántia concupiscéntiæ transvértit sensum sine malítia.
4	13	Consummátus in brevi, explévit témpora multa:
4	14	plácita enim erat Deo ánima illíus: propter hoc properávit edúcere illum de médio iniquitátum. Pópuli autem vidéntes, et non intelligéntes, nec ponéntes in præcórdiis tália,
4	15	quóniam grátia Dei et misericórdia est in sanctos ejus, et respéctus in eléctos illíus.
4	16	Condémnat autem justus mórtuus vivos ímpios, et juvéntus celérius consummáta longam vitam injústi.
4	17	Vidébunt enim finem sapiéntis, et non intélligent quid cogitáverit de illo Deus, et quare muníerit illum Dóminus.
4	18	Vidébunt, et contémnent eum: illos autem Dóminus irridébit.
4	19	Et erunt post hæc decidéntes sine honóre, et in contumélia inter mórtuos in perpétuum: quóniam disrúmpet illos inflátos sine voce, et commovébit illos a fundaméntis, et usque ad suprémum desolabúntur, et erunt geméntes, et memória illórum períbit.
4	20	Vénient in cogitatióne peccatórum suórum tímidi, et tradúcent illos ex advérso iniquitátes ipsórum.
5	1	Tunc stabunt justi in magna constántia advérsus eos, qui se angustiavérunt, et qui abstulérunt labóres eórum.
5	2	Vidéntes turbabúntur timóre horríbili, et mirabúntur in subitatióne insperátæ salútis,
5	3	dicéntes intra se, pœniténtiam agéntes, et præ angústia spíritus geméntes: Hi sunt, quos habúimus aliquándo in derísum, et in similitúdinem impropérii.
5	4	Nos insensáti, vitam illórum æstimabámus insániam, et finem illórum sine honóre:
5	5	ecce quómodo computáti sunt inter fílios Dei, et inter sanctos sors illórum est.
5	6	Ergo errávimus a via veritátis, et justítiæ lumen non luxit nobis, et sol intelligéntiæ non est ortus nobis.
5	7	Lassáti sumus in via iniquitátis et perditiónis, et ambulávimus vias diffíciles: viam autem Dómini ignorávimus.
5	8	Quid nobis prófuit supérbia? aut divitiárum jactántia quid cóntulit nobis?
5	9	Transiérunt ómnia illa tamquam umbra, et tamquam núntius percúrrens,
5	10	et tamquam navis, quæ pertránsit fluctuántem aquam, cujus cum præteríerit non est vestígium inveníre, neque sémitam carínæ illíus in flúctibus:
5	11	aut tamquam avis, quæ tránsvolat in áere, cujus nullum invenítur arguméntum itíneris, sed tantum sónitus alárum vérberans levem ventum, et scindens per vim itíneris áerem: commótis alis transvolávit, et post hoc nullum signum invenítur itíneris illíus:
5	12	aut tamquam sagítta emíssa in locum destinátum, divísus aër contínuo in se reclúsus est, ut ignorétur tránsitus illíus:
5	13	sic et nos nati contínuo desívimus esse: et virtútis quidem nullum signum valúimus osténdere: in malignitáte autem nostra consúmpti sumus.
5	14	Tália dixérunt in inférno hi, qui peccavérunt:
5	15	quóniam spes ímpii tamquam lanúgo est, quæ a vento tóllitur, et tamquam spuma grácilis, quæ a procélla dispérgitur, et tamquam fumus, qui a vento diffúsus est, et tamquam memória hóspitis uníus diéi prætereúntis.
5	16	Justi autem in perpétuum vivent, et apud Dóminum est merces eórum, et cogitátio illórum apud Altíssimum.
5	17	Ideo accípient regnum decóris, et diadéma speciéi de manu Dómini: quóniam déxtera sua teget eos, et bráchio sancto suo deféndet illos.
5	18	Accípiet armatúram zelus illíus, et armábit creatúram ad ultiónem inimicórum.
5	19	Induet pro thoráce justítiam, et accípiet pro gálea judícium certum:
5	20	sumet scutum inexpugnábile, æquitátem.
5	21	Acuet autem duram iram in lánceam, et pugnábit cum illo orbis terrárum contra insensátos.
5	22	Ibunt dirécte emissiónes fúlgurum, et tamquam a bene curváto arcu núbium exterminabúntur, et ad certum locum insílient.
5	23	Et a petrósa ira plenæ mitténtur grándines: excandéscet in illos aqua maris, et flúmina concúrrent dúriter.
5	24	Contra illos stabit spíritus virtútis, et tamquam turbo venti dívidet illos: et ad erémum perdúcet omnem terram iníquitas illórum, et malígnitas evértet sedes poténtium.
6	1	Mélior est sapiéntia quam vires: et vir prudens quam fortis.
6	2	Audíte ergo reges, et intellígite: díscite júdices fínium terræ.
6	3	Præbéte aures vos, qui continétis multitúdines, et placétis vobis in turbis natiónum:
6	4	quóniam data est a Dómino potéstas vobis, et virtus ab Altíssimo, qui interrogábit ópera vestra, et cogitatiónes scrutábitur:
6	5	quóniam cum essétis minístri regni illíus, non recte judicástis, nec custodístis legem justítiæ, neque secúndum voluntátem Dei ambulástis.
6	6	Horrénde et cito apparébit vobis: quóniam judícium duríssimum his, qui præsunt, fiet.
6	7	Exíguo enim concéditur misericórdia: poténtes autem poténter torménta patiéntur.
6	8	Non enim súbtrahet persónam cujúsquam Deus, nec verébitur magnitúdinem cujúsquam: quóniam pusíllum et magnum ipse fecit, et æquáliter cura est illi de ómnibus.
6	9	Fortióribus autem fórtior instat cruciátio.
6	10	Ad vos ergo reges sunt hi sermónes mei: ut discátis sapiéntiam, et non excidátis.
6	11	Qui enim custodíerint justa juste, justificabúntur: et qui didícerint ista, invénient quid respóndeant.
6	12	Concupíscite ergo sermónes meos: dilígite illos, et habébitis disciplínam.
6	13	Clara est, et quæ numquam marcéscit sapiéntia, et fácile vidétur ab his qui díligunt eam, et invenítur ab his qui quærunt illam.
6	14	Præóccupat qui se concupíscunt, ut illis se prior osténdat.
6	15	Qui de luce vigiláverit ad illam, non laborábit: assidéntem enim illam fóribus suis invéniet.
6	16	Cogitáre ergo de illa, sensus est consummátus: et qui vigiláverit propter illam, cito secúrus erit.
6	17	Quóniam dignos se ipsa círcuit quærens, et in viis osténdit se hiláriter, et in omni providéntia occúrrit illis.
6	18	Inítium enim illíus veríssima est disciplínæ concupiscéntia.
6	19	Cura ergo disciplínæ, diléctio est: et diléctio, custódia legum illíus est: custodítio autem legum, consummátio incorruptiónis est:
6	20	incorrúptio autem facit esse próximum Deo.
6	21	Concupiscéntia ítaque sapiéntiæ dedúcit ad regnum perpétuum.
6	22	Si ergo delectámini sédibus et sceptris, o reges pópuli, dilígite sapiéntiam, ut in perpétuum regnétis:
6	23	dilígite lumen sapiéntiæ omnes qui præéstis pópulis.
6	24	Quid est autem sapiéntia, et quemádmodum facta sit, réferam, et non abscóndam a vobis sacraménta Dei: sed ab inítio nativitátis investigábo, et ponam in lucem sciéntiam illíus, et non præteríbo veritátem.
6	25	Neque cum invídia tabescénte iter habébo, quóniam talis homo non erit párticeps sapiéntiæ.
6	26	Multitúdo autem sapiéntium sánitas est orbis terrárum: et rex sápiens stabiliméntum pópuli est.
6	27	Ergo accípite disciplínam per sermónes meos, et próderit vobis.
7	1	Sum quidem et ego mortális homo, símilis ómnibus, et ex génere terréni illíus, qui prior factus est: et in ventre matris figurátus sum caro:
7	2	decem ménsium témpore coagulátus sum in sánguine, ex sémine hóminis, et delectaménto somni conveniénte.
7	3	Et ego natus accépi commúnem áerem, et in simíliter factam décidi terram, et primam vocem símilem ómnibus emísi plorans.
7	4	In involuméntis nutrítus sum, et curis magnis.
7	5	Nemo enim ex régibus áliud hábuit nativitátis inítium.
7	6	Unus ergo intróitus est ómnibus ad vitam, et símilis éxitus.
7	7	Propter hoc optávi, et datus est mihi sensus: et invocávi, et venit in me spíritus sapiéntiæ:
7	8	et præpósui illam regnis et sédibus, et divítias nihil esse duxi in comparatióne illíus.
7	9	Nec comparávi illi lápidem pretiósum, quóniam omne aurum in comparatióne illíus aréna est exígua, et tamquam lutum æstimábitur argéntum in conspéctu illíus.
7	10	Super salútem et spéciem diléxi illam, et propósui pro luce habére illam: quóniam inexstinguíbile est lumen illíus.
7	11	Venérunt autem mihi ómnia bona páriter cum illa, et innumerábilis honéstas per manus illíus,
7	12	et lætátus sum in ómnibus: quóniam antecedébat me ista sapiéntia, et ignorábam quóniam horum ómnium mater est.
7	13	Quam sine fictióne dídici, et sine invídia commúnico, et honestátem illíus non abscóndo.
7	14	Infinítus enim thesáurus est homínibus: quo qui usi sunt, partícipes facti sunt amicítiæ Dei, propter disciplínæ dona commendáti.
7	15	Mihi autem dedit Deus dícere ex senténtia, et præsúmere digna horum, quæ mihi dantur: quóniam ipse sapiéntiæ dux est, et sapiéntium emendátor.
7	16	In manu enim illíus et nos et sermónes nostri, et omnis sapiéntia, et óperum sciéntia, et disciplína.
7	17	Ipse enim dedit mihi horum, quæ sunt, sciéntiam veram: ut sciam dispositiónem orbis terrárum, et virtútes elementórum,
7	18	inítium, et consummatiónem, et medietátem témporum, vicissitúdinum permutatiónes, et commutatiónes témporum,
7	19	anni cursus, et stellárum dispositiónes,
7	20	natúras animálium, et iras bestiárum, vim ventórum, et cogitatiónes hóminum, differéntias virgultórum, et virtútes radícum.
7	21	Et quæcúmque sunt abscónsa et improvísa dídici: ómnium enim ártifex dócuit me sapiéntia.
7	22	Est enim in illa spíritus intelligéntiæ, sanctus, únicus, múltiplex, subtílis, disértus, móbilis, incoinquinátus, certus, suávis, amans bonum, acútus, quem nihil vetat, benefáciens,
7	23	humánus, benígnus, stábilis, certus, secúrus, omnem habens virtútem, ómnia prospíciens, et qui cápiat omnes spíritus, intelligíbilis, mundus, subtílis.
7	24	Omnibus enim mobílibus mobílior est sapiéntia: attíngit autem ubíque propter suam mundítiam.
7	25	Vapor est enim virtútis Dei, et emanátio quædam est claritátis omnipoténtis Dei sincéra, et ídeo nihil inquinátum in eam incúrrit:
7	26	candor est enim lucis ætérnæ, et spéculum sine mácula Dei majestátis, et imágo bonitátis illíus.
7	27	Et cum sit una, ómnia potest: et in se pérmanens ómnia ínnovat: et per natiónes in ánimas sanctas se transfert: amícos Dei et prophétas constítuit.
7	28	Néminem enim díligit Deus, nisi eum, qui cum sapiéntia inhábitat.
7	29	Est enim hæc speciósior sole, et super omnem dispositiónem stellárum: luci comparáta, invenítur prior.
7	30	Illi enim succédit nox: sapiéntiam autem non vincit malítia.
8	1	Attíngit ergo a fine usque ad finem fórtiter, et dispónit ómnia suáviter.
8	2	Hanc amávi, et exquisívi a juventúte mea, et quæsívi sponsam mihi eam assúmere, et amátor factus sum formæ illíus.
8	3	Generositátem illíus gloríficat, contubérnium habens Dei: sed et ómnium Dóminus diléxit illam.
8	4	Doctrix enim est disciplínæ Dei, et eléctrix óperum illíus.
8	5	Et si divítiæ appetúntur in vita, quid sapiéntia locuplétius, quæ operátur ómnia?
8	6	Si autem sensus operátur: quis horum, quæ sunt, magis quam illa est ártifex?
8	7	Et si justítiam quis díligit, labóres hujus magnas habent virtútes: sobrietátem enim, et prudéntiam docet, et justítiam, et virtútem, quibus utílius nihil est in vita homínibus.
8	8	Et si multitúdinem sciéntiæ desíderat quis, scit prætérita, et de futúris ǽstimat: scit versútias sermónum, et dissolutiónes argumentórum: signa et monstra scit ántequam fiant, et evéntus témporum et sæculórum.
8	9	Propósui ergo hanc addúcere mihi ad convivéndum: sciens quóniam mecum communicábit de bonis, et erit allocútio cogitatiónis et tǽdii mei.
8	10	Habébo propter hanc claritátem ad turbas, et honórem apud senióres júvenis:
8	11	et acútus invéniar in judício, et in conspéctu poténtium admirábilis ero, et fácies príncipum mirabúntur me:
8	12	tacéntem me sustinébunt, et loquéntem me respícient, et sermocinánte me plura, manus ori suo impónent.
8	13	Prætérea habébo per hanc immortalitátem, et memóriam ætérnam his, qui post me futúri sunt, relínquam.
8	14	Dispónam pópulos, et natiónes mihi erunt súbditæ.
8	15	Timébunt me audiéntes reges horréndi: in multitúdine vidébor bonus, et in bello fortis.
8	16	Intrans in domum meam, conquiéscam cum illa: non enim habet amaritúdinem conversátio illíus, nec tǽdium convíctus illíus, sed lætítiam et gáudium.
8	17	Hæc cógitans apud me, et commémorans in corde meo: quóniam immortálitas est in cognatióne sapiéntiæ,
8	18	et in amicítia illíus delectátio bona, et in opéribus mánuum illíus honéstas sine defectióne, et in certámine loquélæ illíus sapiéntia, et præcláritas in communicatióne sermónum ipsíus: circuíbam quærens, ut mihi illam assúmerem.
8	19	Puer autem eram ingeniósus, et sortítus sum ánimam bonam.
8	20	Et cum essem magis bonus, veni ad corpus incoinquinátum.
8	21	Et ut scivi quóniam áliter non possem esse cóntinens, nisi Deus det: et hoc ipsum erat sapiéntiæ, scire cujus esset hoc donum: ádii Dóminum, et deprecátus sum illum, et dixi ex totis præcórdiis meis:
9	1	Deus patrum meórum, et Dómine misericórdiæ, qui fecísti ómnia verbo tuo,
9	2	et sapiéntia tua constituísti hóminem, ut dominarétur creatúræ, quæ a te facta est,
9	3	ut dispónat orbem terrárum in æquitáte et justítia, et in directióne cordis judícium júdicet:
9	4	da mihi sédium tuárum assistrícem sapiéntiam, et noli me reprobáre a púeris tuis:
9	5	quóniam servus tuus sum ego, et fílius ancíllæ tuæ: homo infírmus, et exígui témporis, et minor ad intelléctum judícii et legum.
9	6	Nam etsi quis erit consummátus inter fílios hóminum, si ab illo abfúerit sapiéntia tua, in níhilum computábitur.
9	7	Tu elegísti me regem pópulo tuo, et júdicem filiórum tuórum et filiárum:
9	8	et dixísti me ædificáre templum in monte sancto tuo, et in civitáte habitatiónis tuæ altáre: similitúdinem tabernáculi sancti tui, quod præparásti ab inítio.
9	9	Et tecum sapiéntia tua, quæ novit ópera tua, quæ et áffuit tunc cum orbem terrárum fáceres, et sciébat quid esset plácitum óculis tuis, et quid diréctum in præcéptis tuis.
9	10	Mitte illam de cælis sanctis tuis, et a sede magnitúdinis tuæ, ut mecum sit et mecum labóret, ut sciam quid accéptum sit apud te:
9	11	scit enim illa ómnia, et intélligit, et dedúcet me in opéribus meis sóbrie, et custódiet me in sua poténtia.
9	12	Et erunt accépta ópera mea, et dispónam pópulum tuum juste, et ero dignus sédium patris mei.
9	13	Quis enim hóminum póterit scire consílium Dei? aut quis póterit cogitáre quid velit Deus?
9	14	Cogitatiónes enim mortálium tímidæ, et incértæ providéntiæ nostræ.
9	15	Corpus enim, quod corrúmpitur, ággravat ánimam, et terréna inhabitátio déprimit sensum multa cogitántem.
9	16	Et diffícile æstimámus quæ in terra sunt: et quæ in prospéctu sunt, invenímus cum labóre: quæ autem in cælis sunt, quis investigábit?
9	17	Sensum autem tuum quis sciet, nisi tu déderis sapiéntiam, et míseris Spíritum sanctum tuum de altíssimis:
9	18	et sic corréctæ sint sémitæ eórum, qui sunt in terris, et quæ tibi placent didícerint hómines?
9	19	Nam per sapiéntiam sanáti sunt quicúmque placuérunt tibi Dómine a princípio.
10	1	Hæc illum, qui primus formátus est a Deo patre orbis terrárum, cum solus esset creátus, custodívit,
10	2	et edúxit illum a delícto suo, et dedit illi virtútem continéndi ómnia.
10	3	Ab hac ut recéssit injústus in ira sua, per iram homicídii fratérni depériit.
10	4	Propter quem, cum aqua deléret terram, sanávit íterum sapiéntia, per contemptíbile lignum justum gubérnans.
10	5	Hæc et in consénsu nequítiæ cum se natiónes contulíssent, scivit justum, et conservávit sine queréla Deo, et in fílii misericórdia fortem custodívit.
10	6	Hæc justum a pereúntibus ímpiis liberávit fugiéntem, descendénte igne in Pentápolim:
10	7	quibus in testimónium nequítiæ fumigabúnda constat desérta terra, et incérto témpore fructus habéntes árbores: et incredíbilis ánimæ memória stans figméntum salis.
10	8	Sapiéntiam enim prætereúntes, non tantum in hoc lapsi sunt ut ignorárent bona, sed et insipiéntiæ suæ reliquérunt homínibus memóriam, ut in his, quæ peccavérunt, nec latére potuíssent.
10	9	Sapiéntia autem hos, qui se obsérvant, a dolóribus liberávit.
10	10	Hæc prófugum iræ fratris justum dedúxit per vias rectas, et osténdit illi regnum Dei, et dedit illi sciéntiam sanctórum: honestávit illum in labóribus, et complévit labóres illíus.
10	11	In fraude circumveniéntium illum áffuit illi, et honéstum fecit illum.
10	12	Custodívit illum ab inimícis, et a seductóribus tutávit illum: et certámen forte dedit illi ut vínceret, et sciret quóniam ómnium poténtior est sapiéntia.
10	13	Hæc vénditum justum non derelíquit, sed a peccatóribus liberávit eum: descendítque cum illo in fóveam,
10	14	et in vínculis non derelíquit illum, donec afférret illi sceptrum regni, et poténtiam advérsus eos, qui eum deprimébant: et mendáces osténdit, qui maculavérunt illum, et dedit illi claritátem ætérnam.
10	15	Hæc pópulum justum, et semen sine queréla liberávit a natiónibus, quæ illum deprimébant.
10	16	Intrávit in ánimam servi Dei, et stetit contra reges horréndos in porténtis et signis.
10	17	Et réddidit justis mercédem labórum suórum, et dedúxit illos in via mirábili: et fuit illis in velaménto diéi, et in luce stellárum per noctem:
10	18	tránstulit illos per mare Rubrum, et transvéxit illos per aquam nímiam.
10	19	Inimícos autem illórum demérsit in mare, et ab altitúdine inferórum edúxit illos. Ideo justi tulérunt spólia impiórum,
10	20	et decantavérunt Dómine nomen sanctum tuum, et víctricem manum tuam laudavérunt páriter:
10	21	quóniam sapiéntia apéruit os mutórum, et linguas infántium fecit disértas.
11	1	Diréxit ópera eórum in mánibus prophétæ sancti.
11	2	Iter fecérunt per desérta, quæ non habitabántur: et in locis desértis fixérunt casas.
11	3	Stetérunt contra hostes, et de inimícis se vindicavérunt.
11	4	Sitiérunt, et invocavérunt te, et data est illis aqua de petra altíssima, et réquies sitis de lápide duro.
11	5	Per quæ enim pœnas passi sunt inimíci illórum a defectióne potus sui, et in eis cum abundárent fílii Israël, lætáti sunt:
11	6	per hæc, cum illis deéssent, bene cum illis actum est.
11	7	Nam pro fonte quidem sempitérni flúminis, humánum sánguinem dedísti injústis.
11	8	Qui cum minueréntur in traductióne infántium occisórum, dedísti illis abundántem aquam insperáte,
11	9	osténdens per sitim, quæ tunc fuit, quemádmodum tuos exaltáres, et adversários illórum necáres.
11	10	Cum enim tentáti sunt, et quidem cum misericórdia disciplínam accipiéntes, sciérunt quemádmodum cum ira judicáti ímpii torménta pateréntur.
11	11	Hos quidem tamquam pater monens probásti: illos autem tamquam durus rex intérrogans condemnásti.
11	12	Abséntes enim, et præséntes, simíliter torquebántur.
11	13	Duplex enim illos accéperat tǽdium et gémitus, cum memória præteritórum.
11	14	Cum enim audírent per sua torménta bene secum agi, commemoráti sunt Dóminum, admirántes in finem éxitus.
11	15	Quem enim in expositióne prava projéctum derisérunt, in finem evéntus miráti sunt, non simíliter justis sitiéntes.
11	16	Pro cogitatiónibus autem insensátis iniquitátis illórum, quod quidam errántes colébant mutos serpéntes et béstias supervácuas, immisísti illis multitúdinem mutórum animálium in vindíctam:
11	17	ut scirent quia per quæ peccat quis, per hæc et torquétur.
11	18	Non enim impossíbilis erat omnípotens manus tua, quæ creávit orbem terrárum ex matéria invísa, immíttere illis multitúdinem ursórum, aut audáces leónes,
11	19	aut novi géneris ira plenas ignótas béstias, aut vapórem ígnium spirántes, aut fumi odórem proferéntes, aut horréndas ab óculis scintíllas emitténtes:
11	20	quarum non solum læsúra póterat illos extermináre, sed et aspéctus per timórem occídere.
11	21	Sed et sine his uno spíritu póterant occídi, persecutiónem passi ab ipsis factis suis, et dispérsi per spíritum virtútis tuæ: sed ómnia in mensúra, et número, et póndere disposuísti.
11	22	Multum enim valére, tibi soli supérerat semper: et virtúti bráchii tui quis resístet?
11	23	Quóniam tamquam moméntum statéræ, sic est ante te orbis terrárum, et tamquam gutta roris antelucáni, quæ descéndit in terram.
11	24	Sed miseréris ómnium, quia ómnia potes, et dissímulas peccáta hóminum propter pœniténtiam.
11	25	Díligis enim ómnia quæ sunt, et nihil odísti eórum quæ fecísti: nec enim ódiens áliquid constituísti aut fecísti.
11	26	Quómodo autem posset áliquid permanére, nisi tu voluísses? aut quod a te vocátum non esset, conservarétur?
11	27	Parcis autem ómnibus: quóniam tua sunt Dómine, qui amas ánimas.
12	1	O quam bonus et suávis est Dómine spíritus tuus in ómnibus!
12	2	Ideóque eos, qui exérrant, pártibus córripis: et de quibus peccant, ádmones et allóqueris: ut relícta malítia, credant in te Dómine.
12	3	Illos enim antíquos inhabitatóres terræ sanctæ tuæ, quos exhorruísti,
12	4	quóniam odibília ópera tibi faciébant per medicámina, et sacrifícia injústa,
12	5	et filiórum suórum necatóres sine misericórdia, et comestóres víscerum hóminum, et devoratóres sánguinis a médio sacraménto tuo,
12	6	et auctóres paréntes animárum inauxiliatárum, pérdere voluísti per manus paréntum nostrórum:
12	7	ut dignam percíperent peregrinatiónem puerórum Dei, quæ tibi ómnium cárior est terra.
12	8	Sed et his tamquam homínibus pepercísti, et misísti antecessóres exércitus tui vespas, ut illos paulátim exterminárent.
12	9	Non quia ímpotens eras in bello subjícere ímpios justis, aut béstiis sævis, aut verbo duro simul extermináre:
12	10	sed pártibus júdicans, dabas locum pœniténtiæ, non ignórans quóniam nequam est nátio eórum, et naturális malítia ipsórum, et quóniam non póterat mutári cogitátio illórum in perpétuum.
12	11	Semen enim erat maledíctum ab inítio: nec timens áliquem, véniam dabas peccátis illórum.
12	12	Quis enim dicet tibi: Quid fecísti? aut quis stabit contra judícium tuum? aut quis in conspéctu tuo véniet vindex iniquórum hóminum? aut quis tibi imputábit, si períerint natiónes, quas tu fecísti?
12	13	Non enim est álius Deus quam tu, cui cura est de ómnibus, ut osténdas quóniam non injúste júdicas judícium.
12	14	Neque rex, neque tyránnus in conspéctu tuo inquírent de his, quos perdidísti.
12	15	Cum ergo sis justus, juste ómnia dispónis: ipsum quoque, qui non debet puníri, condemnáre, éxterum ǽstimas a tua virtúte.
12	16	Virtus enim tua justítiæ inítium est: et ob hoc quod Dóminus es, ómnibus te párcere facis.
12	17	Virtútem enim osténdis tu, qui non créderis esse in virtúte consummátus, et horum qui te nésciunt audáciam tradúcis.
12	18	Tu autem dominátor virtútis, cum tranquillitáte júdicas, et cum magna reveréntia dispónis nos: subest enim tibi, cum volúeris, posse.
12	19	Docuísti autem pópulum tuum per tália ópera, quóniam opórtet justum esse et humánum: et bonæ spei fecísti fílios tuos, quóniam júdicans das locum in peccátis pœniténtiæ.
12	20	Si enim inimícos servórum tuórum, et débitos morti, cum tanta cruciásti attentióne, dans tempus et locum, per quæ possent mutári a malítia:
12	21	cum quanta diligéntia judicásti fílios tuos, quorum paréntibus juraménta et conventiónes dedísti bonárum promissiónum?
12	22	Cum ergo das nobis disciplínam, inimícos nostros multiplíciter flagéllas, ut bonitátem tuam cogitémus judicántes: et cum de nobis judicátur, sperémus misericórdiam tuam.
12	23	Unde et illis, qui in vita sua insensáte et injúste vixérunt, per hæc quæ coluérunt dedísti summa torménta.
12	24	Etenim in erróris via diútius erravérunt, deos æstimántes hæc, quæ in animálibus sunt supervácua, infántium insensatórum more vivéntes.
12	25	Propter hoc tamquam púeris insensátis judícium in derísum dedísti.
12	26	Qui autem ludíbriis et increpatiónibus non sunt corrécti, dignum Dei judícium expérti sunt.
12	27	In quibus enim patiéntes indignabántur, per hæc quos putábant deos, in ipsis cum exterminaréntur vidéntes, illum quem olim negábant se nosse, verum Deum agnovérunt: propter quod et finis condemnatiónis eórum venit super illos.
13	1	Vani autem sunt omnes hómines, in quibus non subest sciéntia Dei: et de his, quæ vidéntur bona, non potuérunt intellígere eum, qui est, neque opéribus attendéntes agnovérunt quis esset ártifex:
13	2	sed aut ignem, aut spíritum, aut citátum áerem, aut gyrum stellárum, aut nímiam aquam, aut solem et lunam, rectóres orbis terrárum deos putavérunt.
13	3	Quorum si spécie delectáti, deos putavérunt: sciant quanto his dominátor eórum speciósior est: speciéi enim generátor hæc ómnia constítuit.
13	4	Aut si virtútem et ópera eórum miráti sunt, intélligant ab illis quóniam qui hæc fecit, fórtior est illis:
13	5	a magnitúdine enim speciéi et creatúræ cognoscibíliter póterit creátor horum vidéri.
13	6	Sed tamen adhuc in his minor est queréla. Et hi enim fortásse errant, Deum quæréntes, et voléntes inveníre.
13	7	Etenim cum in opéribus illíus converséntur, inquírunt: et persuásum habent quóniam bona sunt quæ vidéntur.
13	8	Iterum autem nec his debet ignósci.
13	9	Si enim tantum potuérunt scire, ut possent æstimáre sǽculum: quómodo hujus Dóminum non facílius invenérunt?
13	10	Infelíces autem sunt, et inter mórtuos spes illórum est, qui appellavérunt deos ópera mánuum hóminum: aurum et argéntum, artis inventiónem, et similitúdines animálium, aut lápidem inútilem, opus manus antíquæ.
13	11	Aut si quis ártifex faber de silva lignum rectum secúerit, et hujus docte erádat omnem córticem, et arte sua usus diligénter fábricet vas útile in conversatiónem vitæ:
13	12	relíquiis autem ejus óperis ad præparatiónem escæ abutátur:
13	13	et réliquum horum, quod ad nullos usus facit, lignum curvum, et vortícibus plenum, sculpat diligénter per vacuitátem suam, et per sciéntiam suæ artis figúret illud, et assímilet illud imágini hóminis,
13	14	aut alícui ex animálibus illud cómparet, perlíniens rubríca, et rubicúndum fáciens fuco colórem illíus, et omnem máculam, quæ in illo est, perlíniens:
13	15	et fáciat ei dignam habitatiónem, et in paríete ponens illud, et confírmans ferro,
13	16	ne forte cadat, prospíciens illi: sciens quóniam non potest adjuváre se: imágo enim est, et opus est illi adjutórium.
13	17	Et de substántia sua, et de fíliis suis, et de núptiis votum fáciens inquírit: non erubéscit loqui cum illo, qui sine ánima est.
13	18	Et pro sanitáte quidem infírmum deprecátur, et pro vita rogat mórtuum, et in adjutórium inútilem ínvocat.
13	19	Et pro itínere petit ab eo, qui ambuláre non potest: et de acquiréndo, et de operándo, et de ómnium rerum evéntu, petit ab eo, qui in ómnibus est inútilis.
14	1	Iterum álius navigáre cógitans, et per feros fluctus iter fácere incípiens, ligno portánte se, fragílius lignum ínvocat.
14	2	Illud enim cupíditas acquiréndi excogitávit, et ártifex sapiéntia fabricávit sua.
14	3	Tua autem, Pater, providéntia gubérnat: quóniam dedísti et in mari viam, et inter fluctus sémitam firmíssimam,
14	4	osténdens quóniam potens es ex ómnibus salváre, étiam si sine arte áliquis ádeat mare.
14	5	Sed ut non essent vácua sapiéntiæ tuæ ópera, propter hoc étiam et exíguo ligno credunt hómines ánimas suas, et transeúntes mare per ratem liberáti sunt.
14	6	Sed et ab inítio cum perírent supérbi gigántes, spes orbis terrárum ad ratem confúgiens, remísit sǽculo semen nativitátis, quæ manu tua erat gubernáta.
14	7	Benedíctum est enim lignum, per quod fit justítia.
14	8	Per manus autem quod fit idólum, maledíctum est et ipsum, et qui fecit illud: quia ille quidem operátus est, illud autem cum esset frágile, deus cognominátus est.
14	9	Simíliter autem ódio sunt Deo ímpius, et impíetas ejus.
14	10	Etenim quod factum est, cum illo, qui fecit, torménta patiétur.
14	11	Propter hoc et in idólis natiónum non erit respéctus, quóniam creatúræ Dei in ódium factæ sunt, et in tentatiónem animábus hóminum, et in muscípulam pédibus insipiéntium.
14	12	Inítium enim fornicatiónis est exquisítio idolórum, et adinvéntio illórum corrúptio vitæ est:
14	13	neque enim erant ab inítio, neque erunt in perpétuum.
14	14	Supervacúitas enim hóminum hæc advénit in orbem terrárum, et ídeo brevis illórum finis est invéntus.
14	15	Acérbo enim luctu dolens pater, cito sibi rapti fílii fecit imáginem: et illum, qui tunc quasi homo mórtuus fúerat, nunc tamquam deum cólere cœpit, et constítuit inter servos suos sacra et sacrifícia.
14	16	Deínde interveniénte témpore, convalescénte iníqua consuetúdine, hic error tamquam lex custodítus est, et tyrannórum império colebántur figménta.
14	17	Et hos, quos in palam hómines honoráre non póterant propter hoc quod longe essent, e longínquo figúra eórum alláta, evidéntem imáginem regis, quem honoráre volébant, fecérunt: ut illum, qui áberat, tamquam præséntem cólerent sua sollicitúdine.
14	18	Provéxit autem ad horum cultúram et hos, qui ignorábant, artíficis exímia diligéntia.
14	19	Ille enim, volens placére illi, qui se assúmpsit, elaborávit arte sua ut similitúdinem in mélius figuráret.
14	20	Multitúdo autem hóminum, abdúcta per spéciem óperis, eum qui ante tempus tamquam homo honorátus fúerat, nunc deum æstimavérunt.
14	21	Et hæc fuit vitæ humánæ decéptio, quóniam aut afféctui aut régibus deserviéntes hómines, incommunicábile nomen lapídibus et lignis imposuérunt.
14	22	Et non suffécerat errásse eos circa Dei sciéntiam, sed et in magno vivéntes insciéntiæ bello, tot et tam magna mala pacem appéllant.
14	23	Aut enim fílios suos sacrificántes, aut obscúra sacrifícia faciéntes, aut insániæ plenas vigílias habéntes,
14	24	neque vitam, neque núptias mundas jam custódiunt: sed álius álium per invídiam occídit, aut adúlterans contrístat,
14	25	et ómnia commísta sunt: sanguis, homicídium, furtum et fíctio, corrúptio et infidélitas, turbátio et perjúrium, tumúltus bonórum,
14	26	Dei immemorátio, animárum inquinátio, nativitátis immutátio, nuptiárum inconstántia, inordinátio mœchíæ et impudicítiæ.
14	27	Infandórum enim idolórum cultúra, omnis mali causa est, et inítium et finis.
14	28	Aut enim dum lætántur, insániunt: aut certe vaticinántur falsa, aut vivunt injúste, aut péjerant cito.
14	29	Dum enim confídunt in idólis, quæ sine ánima sunt, male jurántes nocéri se non sperant.
14	30	Utraque ergo illis evénient digne, quóniam male sensérunt de Deo, attendéntes idólis, et juravérunt injúste, in dolo contemnéntes justítiam.
14	31	Non enim juratórum virtus, sed peccántium pœna, perámbulat semper injustórum prævaricatiónem.
15	1	Tu autem Deus noster, suávis et verus es, pátiens, et in misericórdia dispónens ómnia.
15	2	Etenim si peccavérimus, tui sumus, sciéntes magnitúdinem tuam: et si non peccavérimus, scimus quóniam apud te sumus computáti.
15	3	Nosse enim te, consummáta justítia est: et scire justítiam, et virtútem tuam, radix est immortalitátis.
15	4	Non enim in errórem indúxit nos hóminum malæ artis excogitátio, nec umbra pictúræ labor sine fructu, effígies sculpta per vários colóres,
15	5	cujus aspéctus insensáto dat concupiscéntiam, et díligit mórtuæ imáginis effígiem sine ánima.
15	6	Malórum amatóres, digni sunt qui spem hábeant in tálibus, et qui fáciunt illos, et qui díligunt, et qui colunt.
15	7	Sed et fígulus mollem terram premens, laborióse fingit ad usus nostros unumquódque vas: et de eódem luto fingit quæ munda sunt in usum vasa, et simíliter quæ his sunt contrária: horum autem vasórum quis sit usus, judex est fígulus.
15	8	Et cum labóre vano deum fingit de eódem luto, ille qui paulo ante de terra factus fúerat, et post pusíllum redúcit se unde accéptus est, repetítus ánimæ débitum quam habébat.
15	9	Sed cura est illi non quia laboratúrus est, nec quóniam brevis illi vita est: sed concertátur aurifícibus et argentáriis: sed et ærários imitátur, et glóriam præfert, quóniam res supervácuas fingit.
15	10	Cinis est enim cor ejus, et terra supervácua spes illíus, et luto vílior vita ejus:
15	11	quóniam ignorávit qui se finxit, et qui inspirávit illi ánimam, quæ operátur, et qui insufflávit ei spíritum vitálem.
15	12	Sed et æstimavérunt ludum esse vitam nostram, et conversatiónem vitæ compósitam ad lucrum, et oportére undecúmque étiam ex malo acquírere.
15	13	Hic enim scit se super omnes delínquere, qui ex terræ matéria fragília vasa et sculptília fingit.
15	14	Omnes enim insipiéntes, et infelíces supra modum ánimæ supérbi, sunt inimíci pópuli tui, et imperántes illi:
15	15	quóniam ómnia idóla natiónum deos æstimavérunt, quibus neque oculórum usus est ad vidéndum, neque nares ad percipiéndum spíritum, neque aures ad audiéndum, neque dígiti mánuum ad tractándum, sed et pedes eórum pigri ad ambulándum.
15	16	Homo enim fecit illos: et qui spíritum mutuátus est, is finxit illos. Nemo enim sibi símilem homo póterit deum fíngere.
15	17	Cum enim sit mortális, mórtuum fingit mánibus iníquis. Mélior enim est ipse his, quos colit, quia ipse quidem vixit, cum esset mortális, illi autem numquam.
15	18	Sed et animália misérrima colunt: insensáta enim comparáta his, illis sunt deterióra.
15	19	Sed nec aspéctu áliquis ex his animálibus bona potest conspícere. Effugérunt autem Dei laudem, et benedictiónem ejus.
16	1	Propter hæc, et per his simília passi sunt digne torménta, et per multitúdinem bestiárum extermináti sunt.
16	2	Pro quibus torméntis bene disposuísti pópulum tuum, quibus dedísti concupiscéntiam delectaménti sui novum sapórem, escam parans eis ortygométram:
16	3	ut illi quidem, concupiscéntes escam propter ea, quæ illis osténsa et missa sunt, étiam a necessária concupiscéntia averteréntur. Hi autem in brevi ínopes facti, novam gustavérunt escam.
16	4	Oportébat enim illis sine excusatióne quidem superveníre intéritum exercéntibus tyránnidem: his autem tantum osténdere quemádmodum inimíci eórum exterminabántur.
16	5	Etenim cum illis supervénit sæva bestiárum ira, mórsibus perversórum colubrórum exterminabántur.
16	6	Sed non in perpétuum ira tua permánsit, sed ad correptiónem in brevi turbáti sunt, signum habéntes salútis ad commemoratiónem mandáti legis tuæ.
16	7	Qui enim convérsus est, non per hoc, quod vidébat, sanabátur, sed per te, ómnium salvatórem:
16	8	in hoc autem ostendísti inimícis nostris, quia tu es, qui líberas ab omni malo.
16	9	Illos enim locustárum et muscárum occidérunt morsus, et non est invénta sánitas ánimæ illórum, quia digni erant ab hujuscémodi exterminári.
16	10	Fílios autem tuos, nec dracónum venenatórum vicérunt dentes: misericórdia enim tua advéniens sanábat illos.
16	11	In memória enim sermónum tuórum examinabántur, et velóciter salvabántur, ne in altam incidéntes obliviónem, non possent tuo uti adjutório.
16	12	Etenim neque herba, neque malágma sanávit eos: sed tuus, Dómine, sermo, qui sanat ómnia.
16	13	Tu es enim, Dómine, qui vitæ et mortis habes potestátem, et dedúcis ad portas mortis, et redúcis:
16	14	homo autem occídit quidem per malítiam, et cum exíerit spíritus, non revertétur, nec revocábit ánimam quæ recépta est:
16	15	sed tuam manum effúgere impossíbile est.
16	16	Negántes enim te nosse ímpii, per fortitúdinem bráchii tui flagelláti sunt: novis aquis, et grandínibus, et plúviis persecutiónem passi, et per ignem consúmpti.
16	17	Quod enim mirábile erat, in aqua, quæ ómnia exstínguit, plus ignis valébat: vindex est enim orbis justórum.
16	18	Quodam enim témpore mansuetabátur ignis, ne combureréntur quæ ad ímpios missa erant animália: sed ut ipsi vidéntes scirent, quóniam Dei judício patiúntur persecutiónem.
16	19	Et quodam témpore in aqua supra virtútem ignis exardescébat úndique, ut iníquæ terræ natiónem extermináret.
16	20	Pro quibus angelórum esca nutrivísti pópulum tuum, et parátum panem de cælo præstitísti illis sine labóre, omne delectaméntum in se habéntem, et omnis sapóris suavitátem.
16	21	Substántia enim tua dulcédinem tuam, quam in fílios habes, ostendébat: et desérviens uniuscujúsque voluntáti, ad quod quisque volébat, convertebátur.
16	22	Nix autem et glácies sustinébant vim ignis, et non tabescébant: ut scirent quóniam fructus inimicórum exterminábat ignis ardens in grándine et plúvia corúscans.
16	23	Hic autem íterum ut nutriréntur justi, étiam suæ virtútis oblítus est.
16	24	Creatúra enim tibi Factóri desérviens, exardéscit in torméntum advérsus injústos: et lénior fit ad benefaciéndum pro his, qui in te confídunt.
16	25	Propter hoc et tunc in ómnia transfiguráta, ómnium nutríci grátiæ tuæ deserviébat, ad voluntátem eórum, qui a te desiderábant:
16	26	ut scirent fílii tui, quos dilexísti Dómine, quóniam non nativitátis fructus pascunt hómines, sed sermo tuus hos, qui in te credíderint, consérvat.
16	27	Quod enim ab igne non póterat exterminári, statim ab exíguo rádio solis calefáctum tabescébat:
16	28	ut notum ómnibus esset, quóniam opórtet præveníre solem ad benedictiónem tuam, et ad ortum lucis te adoráre.
16	29	Ingráti enim spes tamquam hibernális glácies tabéscet, et dispériet tamquam aqua supervácua.
17	1	Magna sunt enim judícia tua Dómine, et inenarrabília verba tua: propter hoc indisciplinátæ ánimæ erravérunt.
17	2	Dum enim persuásum habent iníqui posse dominári natióni sanctæ, vínculis tenebrárum et longæ noctis compedíti, inclúsi sub tectis, fugitívi perpétuæ providéntiæ jacuérunt.
17	3	Et dum putant se latére in obscúris peccátis, tenebróso obliviónis velaménto dispérsi sunt, pavéntes horrénde, et cum admiratióne nímia perturbáti.
17	4	Neque enim quæ continébat illos spelúnca, sine timóre custodiébat: quóniam sónitus descéndens perturbábat illos, et persónæ tristes illis apparéntes pavórem illis præstábant.
17	5	Et ignis quidem nulla vis póterat illis lumen præbére, nec síderum límpidæ flammæ illumináre póterant illam noctem horréndam.
17	6	Apparébat autem illis subitáneus ignis, timóre plenus: et timóre percúlsi illíus, quæ non videbátur, faciéi, æstimábant deterióra esse quæ videbántur:
17	7	et mágicæ artis appósiti erant derísus, et sapiéntiæ glóriæ corréptio cum contumélia.
17	8	Illi enim qui promittébant timóres et perturbatiónes expéllere se ab ánima languénte, hi cum derísu pleni timóre languébant.
17	9	Nam etsi nihil illos ex monstris perturbábat: tránsitu animálium et serpéntium sibilatióne commóti, tremebúndi períbant: et áerem, quem nulla ratióne quis effúgere posset, negántes se vidére.
17	10	Cum sit enim tímida nequítia, dat testimónium condemnatiónis: semper enim præsúmit sæva, perturbáta consciéntia.
17	11	Nihil enim est timor nisi prodítio cogitatiónis auxiliórum.
17	12	Et dum ab intus minor est exspectátio, majórem cómputat insciéntiam ejus causæ, de qua torméntum præstat.
17	13	Illi autem qui impoténtem vere noctem, et ab ínfimis et ab altíssimis ínferis superveniéntem, eúmdem somnum dormiéntes,
17	14	aliquándo monstrórum exagitabántur timóre, aliquándo ánimæ deficiébant traductióne: subitáneus enim illis et insperátus timor supervénerat.
17	15	Deínde si quisquam ex illis decidísset, custodiebátur in cárcere sine ferro reclúsus.
17	16	Si enim rústicus quis erat, aut pastor, aut agri labórum operárius præoccupátus esset, ineffugíbilem sustinébat necessitátem.
17	17	Una enim caténa tenebrárum omnes erant colligáti. Sive spíritus síbilans, aut inter spissos árborum ramos ávium sonus suávis, aut vis aquæ decurréntis nímium,
17	18	aut sonus válidus præcipitatárum petrárum, aut ludéntium animálium cursus invísus, aut mugiéntium válida bestiárum vox, aut résonans de altíssimis móntibus echo: deficiéntes faciébant illos præ timóre.
17	19	Omnis enim orbis terrárum límpido illuminabátur lúmine, et non impedítis opéribus continebátur.
17	20	Solis autem illis superpósita erat gravis nox, imágo tenebrárum, quæ superventúra illis erat. Ipsi ergo sibi erant gravióres ténebris.
18	1	Sanctis autem tuis máxima erat lux, et horum quidem vocem audiébant, sed figúram non vidébant. Et quia non et ipsi éadem passi erant, magnificábant te:
18	2	et qui ante læsi erant, quia non lædebántur, grátias agébant: et ut esset differéntia, donum petébant.
18	3	Propter quod ignis ardéntem colúmnam ducem habuérunt ignótæ viæ, et solem sine læsúra boni hospítii præstitísti.
18	4	Digni quidem illi carére luce, et pati cárcerem tenebrárum, qui inclúsos custodiébant fílios tuos, per quos incipiébat incorrúptum legis lumen sǽculo dari.
18	5	Cum cogitárent justórum occídere infántes, et uno expósito fílio, et liberáto, in traductiónem illórum, multitúdinem filiórum abstulísti, et páriter illos perdidísti in aqua válida.
18	6	Illa enim nox ante cógnita est a pátribus nostris, ut vere sciéntes quibus juraméntis credidérunt, animæquióres essent.
18	7	Suscépta est autem a pópulo tuo sánitas quidem justórum, injustórum autem exterminátio.
18	8	Sicut enim læsísti adversários, sic et nos próvocans magnificásti.
18	9	Abscónse enim sacrificábant justi púeri bonórum, et justítiæ legem in concórdia disposuérunt: simíliter et bona et mala receptúros justos, patrum jam decantántes laudes.
18	10	Resonábat autem inconvéniens inimicórum vox, et flébilis audiebátur planctus ploratórum infántium.
18	11	Símili autem pœna servus cum dómino afflíctus est, et populáris homo regi simília passus.
18	12	Simíliter ergo omnes, uno nómine mortis, mórtuos habébant innumerábiles: nec enim ad sepeliéndum vivi sufficiébant, quóniam uno moménto, quæ erat præclárior nátio illórum, extermináta est.
18	13	De ómnibus enim non credéntes, propter venefícia: tunc vero primum cum fuit extermínium primogenitórum, spopondérunt pópulum Dei esse.
18	14	Cum enim quiétum siléntium continéret ómnia, et nox in suo cursu médium iter habéret,
18	15	omnípotens sermo tuus de cælo, a regálibus sédibus, durus debellátor in médiam extermínii terram prosilívit,
18	16	gládius acútus insimulátum impérium tuum portans: et stans replévit ómnia morte, et usque ad cælum attingébat stans in terra.
18	17	Tunc contínuo visus somniórum malórum turbavérunt illos, et timóres supervenérunt insperáti.
18	18	Et álius álibi projéctus semivívus, propter quam moriebátur causam demonstrábat mortis.
18	19	Visiónes enim, quæ illos turbavérunt, hæc præmonébant, ne ínscii quare mala patiebántur perírent.
18	20	Tétigit autem tunc et justos tentátio mortis, et commótio in erémo facta est multitúdinis: sed non diu permánsit ira tua.
18	21	Prósperans enim homo sine queréla deprecári pro pópulis, próferens servitútis suæ scutum, oratiónem et per incénsum deprecatiónem allégans, réstitit iræ, et finem impósuit necessitáti, osténdens quóniam tuus est fámulus.
18	22	Vicit autem turbas non in virtúte córporis, nec armatúræ poténtia, sed verbo illum, qui se vexábat subjécit, juraménta paréntum et testaméntum commémorans.
18	23	Cum enim jam acervátim cecidíssent super altérutrum mórtui, intérstitit, et amputávit ímpetum, et divísit illam, quæ ad vivos ducébat viam.
18	24	In veste enim podéris quam habébat, totus erat orbis terrárum: et paréntum magnália in quátuor ordínibus lápidum erant sculpta, et magnificéntia tua in diadémate cápitis illíus sculpta erat.
18	25	His autem cessit qui exterminábat, et hæc extímuit: erat enim sola tentátio iræ suffíciens.
19	1	Impiis autem usque in novíssimum sine misericórdia ira supervénit. Præsciébat enim et futúra illórum:
19	2	quóniam cum ipsi permisíssent ut se edúcerent, et cum magna sollicitúdine præmisíssent illos, consequebántur illos pœniténtia acti.
19	3	Adhuc enim inter manus habéntes luctum, et deplorántes ad monuménta mortuórum, áliam sibi assumpsérunt cogitatiónem insciéntiæ, et quos rogántes projécerant, hos tamquam fugitívos persequebántur.
19	4	Ducébat enim illos ad hunc finem digna necéssitas: et horum, quæ accíderant, commemoratiónem amittébant, ut quæ déerant torméntis, repléret punítio:
19	5	et pópulus quidem tuus mirabíliter transíret, illi autem novam mortem invenírent.
19	6	Omnis enim creatúra ad suum genus ab inítio refigurabátur, desérviens tuis præcéptis, ut púeri tui custodiréntur illǽsi.
19	7	Nam nubes castra eórum obumbrábat, et ex aqua, quæ ante erat, terra árida appáruit, et in mari Rubro via sine impediménto, et campus gérminans de profúndo nímio:
19	8	per quem omnis nátio transívit, quæ tegebátur tua manu, vidéntes tua mirabília et monstra.
19	9	Tamquam enim equi depavérunt escam, et tamquam agni exsultavérunt, magnificántes te Dómine, qui liberásti illos.
19	10	Mémores enim erant adhuc eórum, quæ in incolátu illórum facta fúerant, quemádmodum pro natióne animálium edúxit terra muscas, et pro píscibus eructávit flúvius multitúdinem ranárum.
19	11	Novíssime autem vidérunt novam creatúram ávium, cum addúcti concupiscéntia postulavérunt escas epulatiónis.
19	12	In allocutióne enim desidérii, ascéndit illis de mari ortygométra: et vexatiónes peccatóribus supervenérunt, non sine illis, quæ ante facta erant, arguméntis per vim fúlminum: juste enim patiebántur secúndum suas nequítias.
19	13	Etenim detestabiliórem inhospitalitátem instituérunt: álii quidem ignótos non recipiébant ádvenas, álii autem bonos hóspites in servitútem redigébant.
19	14	Et non solum hæc, sed et álius quidam respéctus illórum erat: quóniam invíti recipiébant extráneos.
19	15	Qui autem cum lætítia recepérunt hos, qui eísdem usi erant justítiis, sævíssimis afflixérunt dolóribus.
19	16	Percússi sunt autem cæcitáte: sicut illi in fóribus justi, cum subitáneis coopérti essent ténebris, unusquísque tránsitum óstii sui quærébat.
19	17	In se enim eleménta dum convertúntur, sicut in órgano qualitátis sonus immutátur, et ómnia suum sonum custódiunt: unde æstimári ex ipso visu certo potest.
19	18	Agréstia enim in aquática convertebántur: et quæcúmque erant natántia, in terram transíbant.
19	19	Ignis in aqua valébat supra suam virtútem, et aqua exstinguéntis natúræ obliviscebátur.
19	20	Flammæ e contrário corruptibílium animálium non vexavérunt carnes coambulántium, nec dissolvébant illam, quæ fácile dissolvebátur sicut glácies, bonam escam. In ómnibus enim magnificásti pópulum tuum Dómine, et honorásti, et non despexísti, in omni témpore et in omni loco assístens eis.
