1	1	Osculétur me ósculo oris sui: quia melióra sunt úbera tua vino,
1	2	fragrántia unguéntis óptimis. Oleum effúsum nomen tuum: ídeo adolescéntulæ dilexérunt te.
1	3	Trahe me: post te currémus in odórem unguentórum tuórum. Introdúxit me rex in cellária sua: exsultábimus et lætábimur in te, mémores úberum tuórum super vinum: recti díligunt te.
1	4	Nigra sum, sed formósa, fíliæ Jerúsalem, sicut tabernácula Cedar, sicut pelles Salomónis.
1	5	Nolíte me consideráre quod fusca sim, quia decolorávit me sol. Fílii matris meæ pugnavérunt contra me: posuérunt me custódem in víneis: víneam meam non custodívi.
1	6	Indica mihi, quem díligit ánima mea, ubi pascas, ubi cubes in merídie, ne vagári incípiam post greges sodálium tuórum.
1	7	Si ignóras te o pulchérrima inter mulíeres, egrédere, et abi post vestígia gregum, et pasce hædos tuos juxta tabernácula pastórum.
1	8	Equitátui meo in cúrribus Pharaónis assimilávi te amíca mea.
1	9	Pulchræ sunt genæ tuæ sicut túrturis: collum tuum sicut monília.
1	10	Murénulas áureas faciémus tibi, vermiculátas argénto.
1	11	Dum esset rex in accúbitu suo, nardus mea dedit odórem suum.
1	12	Fascículus myrrhæ diléctus meus mihi: inter úbera mea commorábitur.
1	13	Botrus cypri diléctus meus mihi, in víneis Engáddi.
1	14	Ecce tu pulchra es amíca mea, ecce tu pulchra es, oculi tui columbárum.
1	15	Ecce tu pulcher es dilécte mi, et decórus. Léctulus noster flóridus:
1	16	tigna domórum nostrárum cédrina, laqueária nostra cypréssina.
2	1	Ego flos campi, et lílium convállium.
2	2	Sicut lílium inter spinas, sic amíca mea inter fílias.
2	3	Sicut malus inter ligna silvárum, sic diléctus meus inter fílios. Sub umbra illíus, quem desideráveram, sedi: et fructus ejus dulcis gútturi meo.
2	4	Introdúxit me in cellam vináriam: ordinávit in me caritátem.
2	5	Fulcíte me flóribus, stipáte me malis: quia amóre lángueo.
2	6	Læva ejus sub cápite meo, et déxtera illíus amplexábitur me.
2	7	Adjúro vos fíliæ Jerúsalem, per cápreas cervósque campórum, ne suscitétis, neque evigiláre faciátis diléctam, quoadúsque ipsa velit.
2	8	Vox dilécti mei: ecce iste venit, sáliens in móntibus, transíliens colles.
2	9	Símilis est diléctus meus cápreæ, hinnulóque cervórum. En ipse stat post paríetem nostrum, respíciens per fenéstras, prospíciens per cancéllos.
2	10	En diléctus meus lóquitur mihi: Surge, própera amíca mea, colúmba mea, formósa mea, et veni.
2	11	Jam enim hiems tránsiit: imber ábiit, et recéssit.
2	12	Flores apparuérunt in terra nostra, tempus putatiónis advénit: vox túrturis audíta est in terra nostra:
2	13	ficus prótulit grossos suos: víneæ floréntes dedérunt odórem suum. Surge, amíca mea, speciósa mea, et veni:
2	14	colúmba mea in foramínibus petræ, in cavérna macériæ, osténde mihi fáciem tuam, sonet vox tua in áuribus meis: vox enim tua dulcis, et fácies tua decóra.
2	15	Cápite nobis vulpes párvulas, quæ demoliúntur víneas: nam vínea nostra flóruit.
2	16	Diléctus meus mihi, et ego illi, qui páscitur inter lília:
2	17	donec aspíret dies, et inclinéntur umbræ. Revértere: símilis esto, dilécte mi, cápreæ, hinnulóque cervórum super montes Bether.
3	1	In léctulo meo per noctes quæsívi quem díligit ánima mea: quæsívi illum, et non invéni.
3	2	Surgam, et circuíbo civitátem: per vicos et platéas quæram quem díligit ánima mea: quæsívi illum, et non invéni.
3	3	Invenérunt me vígiles, qui custódiunt civitátem: Num quem díligit ánima mea vidístis?
3	4	Páululum cum pertransíssem eos, invéni quem díligit ánima mea: ténui eum: nec dimíttam, donec introdúcam illum in domum matris meæ, et in cubículum genetrícis meæ.
3	5	Adjúro vos fíliæ Jerúsalem per cápreas cervósque campórum, ne suscitétis, neque evigiláre faciátis diléctam, donec ipsa velit.
3	6	Quæ est ista, quæ ascéndit per desértum sicut vírgula fumi ex aromátibus myrrhæ, et thuris, et univérsi púlveris pigmentárii?
3	7	En léctulum Salomónis sexagínta fortes ámbiunt ex fortíssimis Israël:
3	8	omnes tenéntes gládios, et ad bella doctíssimi: uniuscujúsque ensis super femur suum propter timóres noctúrnos.
3	9	Férculum fecit sibi rex Sálomon de lignis Líbani:
3	10	colúmnas ejus fecit argénteas, reclinatórium áureum, ascénsum purpúreum: média caritáte constrávit, propter fílias Jerúsalem.
3	11	Egredímini et vidéte fíliæ Sion regem Salomónem in diadémate, quo coronávit illum mater sua in die desponsatiónis illíus, et in die lætítiæ cordis ejus.
4	1	Quam pulchra es amíca mea, quam pulchra es! Oculi tui columbárum, absque eo quod intrínsecus latet. Capílli tui sicut greges caprárum, quæ ascendérunt de monte Gálaad.
4	2	Dentes tui sicut greges tonsárum, quæ ascendérunt de lavácro: omnes geméllis fœ́tibus, et stérilis non est inter eas.
4	3	Sicut vitta coccínea lábia tua, et elóquium tuum dulce. Sicut fragmen mali púnici, ita genæ tuæ, absque eo quod intrínsecus latet.
4	4	Sicut turris David collum tuum, quæ ædificáta est cum propugnáculis: mille clýpei pendent ex ea, omnis armatúra fórtium.
4	5	Duo úbera tua, sicut duo hínnuli cápreæ gemélli, qui pascúntur in líliis.
4	6	Donec aspíret dies, et inclinéntur umbræ, vadam ad montem myrrhæ, et ad collem thuris.
4	7	Tota pulchra es amíca mea, et mácula non est in te.
4	8	Veni de Líbano sponsa mea: veni de Líbano, veni: coronáberis de cápite Amana, de vértice Sanir et Hermon, de cubílibus leónum, de móntibus pardórum.
4	9	Vulnerásti cor meum soror mea sponsa, vulnerásti cor meum in uno oculórum tuórum, et in uno crine colli tui.
4	10	Quam pulchræ sunt mammæ tuæ soror mea sponsa! pulchrióra sunt úbera tua vino, et odor unguentórum tuórum super ómnia arómata.
4	11	Favus distíllans lábia tua sponsa: mel et lac sub lingua tua: et odor vestimentórum tuórum sicut odor thuris.
4	12	Hortus conclúsus soror mea sponsa, hortus conclúsus, fons signátus.
4	13	Emissiónes tuæ paradísus malórum punicórum cum pomórum frúctibus. Cypri cum nardo,
4	14	nardus et crocus, fístula et cinnamómum cum univérsis lignis Líbani, myrrha et áloë cum ómnibus primis unguéntis.
4	15	Fons hortórum: púteus aquárum vivéntium, quæ fluunt ímpetu de Líbano.
4	16	Surge áquilo, et veni auster: perfla hortum meum, et fluant arómata illíus.
5	1	Véniat diléctus meus in hortum suum, et cómedat fructum pomórum suórum. Veni in hortum meum soror mea sponsa, méssui myrrham meam cum aromátibus meis: comédi favum cum melle meo, bibi vinum meum cum lacte meo: comédite amíci, et bíbite, et inebriámini caríssimi.
5	2	Ego dórmio, et cor meum vígilat: vox dilécti mei pulsántis: Aperi mihi soror mea, amíca mea, colúmba mea, immaculáta mea: quia caput meum plenum est rore, et cincínni mei guttis nóctium.
5	3	Exspoliávi me túnica mea, quómodo índuar illa? lavi pedes meos, quómodo inquinábo illos?
5	4	Diléctus meus misit manum suam per forámen, et venter meus intrémuit ad tactum ejus.
5	5	Surréxi ut aperírem dilécto meo: manus meæ stillavérunt myrrham, et dígiti mei pleni myrrha probatíssima.
5	6	Péssulum óstii mei apérui dilécto meo, at ille declináverat, atque transíerat. Anima mea liquefácta est, ut locútus est: quæsívi, et non invéni illum: vocávi, et non respóndit mihi.
5	7	Invenérunt me custódes qui circúmeunt civitátem: percussérunt me, et vulneravérunt me. Tulérunt pállium meum mihi custódes murórum.
5	8	Adjúro vos fíliæ Jerúsalem si invenéritis diléctum meum, ut nuntiétis ei quia amóre lángueo.
5	9	Qualis est diléctus tuus ex dilécto, o pulchérrima mulíerum? qualis est diléctus tuus ex dilécto, quia sic adjurásti nos?
5	10	Diléctus meus cándidus et rubicúndus: eléctus ex míllibus.
5	11	Caput ejus aurum óptimum: comæ ejus sicut elátæ palmárum, nigræ quasi corvus.
5	12	Oculi ejus sicut colúmbæ super rívulos aquárum, quæ lacte sunt lotæ, et résident juxta fluénta pleníssima.
5	13	Genæ illíus sicut aréolæ arómatum, cónsitæ a pigmentáriis. Lábia ejus lília, distillántia myrrham primam.
5	14	Manus illíus tornátiles áureæ, plenæ hyacínthis. Venter ejus ebúrneus, distínctus sapphíris.
5	15	Crura illíus colúmnæ marmóreæ, quæ fundátæ sunt super bases áureas. Spécies ejus ut Líbani, eléctus ut cedri.
5	16	Guttur illíus suavíssimum, et totus desiderábilis. Talis est diléctus meus, et ipse est amícus meus, fíliæ Jerúsalem.
5	17	Quo ábiit diléctus tuus, o pulchérrima mulíerum? quo declinávit diléctus tuus, et quærémus eum tecum?
6	1	Diléctus meus descéndit in hortum suum ad aréolam arómatum, ut pascátur in hortis, et lília cólligat.
6	2	Ego dilécto meo, et diléctus meus mihi, qui páscitur inter lília.
6	3	Pulchra es amíca mea, suávis, et decóra sicut Jerúsalem: terríbilis ut castrórum ácies ordináta.
6	4	Avérte óculos tuos a me, quia ipsi me avoláre fecérunt. Capílli tui sicut grex caprárum, quæ apparuérunt de Gálaad.
6	5	Dentes tui sicut grex óvium, quæ ascendérunt de lavácro: omnes geméllis fœ́tibus, et stérilis non est in eis.
6	6	Sicut cortex mali púnici, sic genæ tuæ absque occúltis tuis.
6	7	Sexagínta sunt regínæ, et octogínta concubínæ, et adolescentulárum non est númerus.
6	8	Una est colúmba mea, perfécta mea, una est matris suæ, elécta genetríci suæ. Vidérunt eam fíliæ, et beatíssimam prædicavérunt: regínæ et concubínæ, et laudavérunt eam.
6	9	Quæ est ista, quæ progréditur quasi auróra consúrgens, pulchra ut luna, elécta ut sol, terríbilis ut castrórum ácies ordináta?
6	10	Descéndi in hortum nucum, ut vidérem poma convállium, et inspícerem si floruísset vínea, et germinássent mala púnica.
6	11	Nescívi: ánima mea conturbávit me propter quadrígas Amínadab.
6	12	Revértere, revértere Sulamítis: revértere, revértere, ut intueámur te.
7	1	Quid vidébis in Sulamíte, nisi choros castrórum? Quam pulchri sunt gressus tui in calceaméntis, fília príncipis! Junctúræ fémorum tuórum sicut monília, quæ fabricáta sunt manu artíficis.
7	2	Umbilícus tuus crater tornátilis, numquam índigens póculis. Venter tuus sicut acérvus trítici vallátus líliis.
7	3	Duo úbera tua sicut duo hínnuli gemélli cápreæ.
7	4	Collum tuum sicut turris ebúrnea: óculi tui sicut piscínæ in Hésebon, quæ sunt in porta fíliæ multitúdinis. Nasus tuus sicut turris Líbani, quæ réspicit contra Damáscum.
7	5	Caput tuum ut Carmélus: et comæ cápitis tui sicut púrpura regis vincta canálibus.
7	6	Quam pulchra es, et quam decóra caríssima, in delíciis!
7	7	Statúra tua assimiláta est palmæ, et úbera tua botris.
7	8	Dixi: Ascéndam in palmam, et apprehéndam fructus ejus: et erunt úbera tua sicut botri víneæ, et odor oris tui sicut malórum.
7	9	Guttur tuum sicut vinum óptimum, dignum dilécto meo ad potándum, labiísque et déntibus illíus ad ruminándum.
7	10	Ego dilécto meo, et ad me convérsio ejus.
7	11	Veni dilécte mi, egrediámur in agrum, commorémur in villis.
7	12	Mane surgámus ad víneas: videámus si flóruit vínea, si flores fructus partúriunt, si floruérunt mala púnica: ibi dabo tibi úbera mea.
7	13	Mandrágoræ dedérunt odórem. In portis nostris ómnia poma: nova et vétera, dilécte mi, servávi tibi.
8	1	Quis mihi det te fratrem meum, sugéntem úbera matris meæ, ut invéniam te foris, et deósculer te, et jam me nemo despíciat?
8	2	Apprehéndam te, et ducam in domum matris meæ: ibi me docébis, et dabo tibi póculum ex vino condíto, et mustum malórum granatórum meórum.
8	3	Læva ejus sub cápite meo, et déxtera illíus amplexábitur me.
8	4	Adjúro vos fíliæ Jerúsalem, ne suscitétis, neque evigiláre faciátis diléctam, donec ipsa velit.
8	5	Quæ est ista, quæ ascéndit de desérto, delíciis áffluens, inníxa super diléctum suum? Sub árbore malo suscitávi te: ibi corrúpta est mater tua, ibi violáta est génitrix tua.
8	6	Pone me ut signáculum super cor tuum, ut signáculum super bráchium tuum: quia fortis est ut mors diléctio, dura sicut inférnus æmulátio: lámpades ejus lámpades ignis atque flammárum.
8	7	Aquæ multæ non potuérunt exstínguere caritátem, nec flúmina óbruent illam. Si déderit homo omnem substántiam domus suæ pro dilectióne, quasi nihil despíciet eam.
8	8	Soror nostra parva, et úbera non habet: quid faciémus soróri nostræ in die quando alloquénda est?
8	9	Si murus est, ædificémus super eum propugnácula argéntea: si óstium est, compingámus illud tábulis cédrinis.
8	10	Ego murus, et úbera mea sicut turris, ex quo facta sum coram eo quasi pacem repériens.
8	11	Vínea fuit pacífico in ea, quæ habet pópulos: trádidit eam custódibus, vir affert pro fructu ejus mille argénteos.
8	12	Vínea mea coram me est. Mille tui pacífici, et ducénti his, qui custódiunt fructus ejus.
8	13	Quæ hábitas in hortis, amíci auscúltant: fac me audíre vocem tuam.
8	14	Fuge dilécte mi, et assimiláre cápreæ, hinnulóque cervórum super montes arómatum.
