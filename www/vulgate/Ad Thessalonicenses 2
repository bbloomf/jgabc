1	1	Paulus, et Sylvánus, et Timótheus, ecclésiæ Thessalonicénsium in Deo Patre nostro, et Dómino Jesu Christo.
1	2	Grátia vobis, et pax a Deo Patre nostro, et Dómino Jesu Christo.
1	3	Grátias ágere debémus semper Deo pro vobis, fratres, ita ut dignum est, quóniam supercréscit fides vestra, et abúndat cáritas uniuscujúsque vestrum in ínvicem:
1	4	ita ut et nos ipsi in vobis gloriémur in ecclésiis Dei, pro patiéntia vestra, et fide, et in ómnibus persecutiónibus vestris, et tribulatiónibus, quas sustinétis
1	5	in exémplum justi judícii Dei, ut digni habeámini in regno Dei, pro quo et patímini.
1	6	Si tamen justum est apud Deum retribúere tribulatiónem iis, qui vos tríbulant:
1	7	et vobis, qui tribulámini, réquiem nobíscum in revelatióne Dómini Jesu de cælo cum ángelis virtútis ejus,
1	8	in flamma ignis dantis vindíctam iis, qui non novérunt Deum, et qui non obédiunt Evangélio Dómini nostri Jesu Christi,
1	9	qui pœnas dabunt in intéritu ætérnas a fácie Dómini, et a glória virtútis ejus:
1	10	cum vénerit glorificári in sanctis suis, et admirábilis fíeri in ómnibus, qui credidérunt, quia créditum est testimónium nostrum super vos in die illo.
1	11	In quo étiam orámus semper pro vobis: ut dignétur vos vocatióne sua Deus noster, et ímpleat omnem voluntátem bonitátis, et opus fídei in virtúte,
1	12	ut clarificétur nomen Dómini nostri Jesu Christi in vobis, et vos in illo secúndum grátiam Dei nostri, et Dómini Jesu Christi.
2	1	Rogámus autem vos fratres per advéntum Dómini nostri Jesu Christi, et nostræ congregatiónis in ipsum:
2	2	ut non cito moveámini a vestro sensu, neque terreámini, neque per spíritum, neque per sermónem, neque per epístolam tamquam per nos missam, quasi instet dies Dómini.
2	3	Ne quis vos sedúcat ullo modo: quóniam nisi vénerit discéssio primum, et revelátus fúerit homo peccáti fílius perditiónis,
2	4	qui adversátur, et extóllitur supra omne, quod dícitur Deus, aut quod cólitur, ita ut in templo Dei sédeat osténdens se tamquam sit Deus.
2	5	Non retinétis quod cum adhuc essem apud vos, hæc dicébam vobis?
2	6	Et nunc quid detíneat scitis, ut revelétur in suo témpore.
2	7	Nam mystérium jam operátur iniquitátis: tantum ut qui tenet nunc, téneat, donec de médio fiat.
2	8	Et tunc revelábitur ille iníquus, quem Dóminus Jesus interfíciet spíritu oris sui, et déstruet illustratióne advéntus sui eum:
2	9	cujus est advéntus secúndum operatiónem Sátanæ in omni virtúte, et signis, et prodígiis mendácibus,
2	10	et in omni seductióne iniquitátis iis, qui péreunt: eo quod caritátem veritátis non recepérunt ut salvi fíerent.
2	11	Ideo mittet illis Deus operatiónem erróris ut credant mendácio,
2	12	ut judicéntur omnes, qui non credidérunt veritáti, sed consensérunt iniquitáti.
2	13	Nos autem debémus grátias ágere Deo semper pro vobis fratres dilécti a Deo, quod elégerit vos Deus primítias in salútem in sanctificatióne spíritus, et in fide veritátis:
2	14	in qua et vocávit vos per Evangélium nostrum in acquisitiónem glóriæ Dómini nostri Jesu Christi.
2	15	Itaque fratres state: et tenéte traditiónes, quas didicístis, sive per sermónem, sive per epístolam nostram.
2	16	Ipse autem Dóminus noster Jesus Christus, et Deus et Pater noster, qui diléxit nos, et dedit consolatiónem ætérnam, et spem bonam in grátia,
2	17	exhortétur corda vestra, et confírmet in omni ópere, et sermóne bono.
3	1	De cétero fratres oráte pro nobis ut sermo Dei currat, et clarificétur, sicut et apud vos:
3	2	et ut liberémur ab importúnis, et malis homínibus: non enim ómnium est fides.
3	3	Fidélis autem Deus est, qui confirmábit vos, et custódiet a malo.
3	4	Confídimus autem de vobis, in Dómino, quóniam quæ præcépimus, et fácitis, et faciétis.
3	5	Dóminus autem dírigat corda vestra in caritáte Dei, et patiéntia Christi.
3	6	Denuntiámus autem vobis fratres in nómine Dómini nostri Jesu Christi, ut subtrahátis vos ab omni fratre ambulánte inordináte, et non secúndum traditiónem, quam accepérunt a nobis.
3	7	Ipsi enim scitis quemádmodum opórteat imitári nos: quóniam non inquiéti fúimus inter vos:
3	8	neque gratis panem manducávimus ab áliquo, sed in labóre, et in fatigatióne, nocte et die operántes, ne quem vestrum gravarémus.
3	9	Non quasi non habuérimus potestátem, sed ut nosmetípsos formam darémus vobis ad imitándum nos.
3	10	Nam et cum essémus apud vos, hoc denuntiabámus vobis: quóniam si quis non vult operári, nec mandúcet.
3	11	Audívimus enim inter vos quosdam ambuláre inquiéte, nihil operántes, sed curióse agéntes.
3	12	Iis autem, qui ejúsmodi sunt, denuntiámus, et obsecrámus in Dómino Jesu Christo, ut cum siléntio operántes, suum panem mandúcent.
3	13	Vos autem fratres nolíte defícere benefaciéntes.
3	14	Quod si quis non obédit verbo nostro per epístolam, hunc notáte, et ne commisceámini cum illo ut confundátur:
3	15	et nolíte quasi inimícum existimáre, sed corrípite ut fratrem.
3	16	Ipse autem Dóminus pacis det vobis pacem sempitérnam in omni loco. Dóminus sit cum ómnibus vobis.
3	17	Salutátio, mea manu Pauli: quod est signum in omni epístola, ita scribo.
3	18	Grátia Dómini nostri Jesu Christi cum ómnibus vobis. Amen.
