1	1	[Prólogus. Multórum nobis, et magnórum per legem, et prophétas, aliósque qui secúti sunt illos, sapiéntia demonstráta est: in quibus opórtet laudáre Israël doctrínæ et sapiéntiæ causa, quia non solum ipsos loquéntes necésse est esse perítos, sed étiam extráneos posse et dicéntes et scribéntes doctíssimos fíeri. Avus meus Jesus, postquam se ámplius dedit ad diligéntiam lectiónis legis, et prophetárum, et aliórum librórum qui nobis a paréntibus nostris tráditi sunt: vóluit et ipse scríbere áliquid horum, quæ ad doctrínam et sapiéntiam pértinent: ut desiderántes díscere, et illórum períti facti, magis magísque atténdant ánimo, et confirméntur ad legítimam vitam. Hortor ítaque veníre vos cum benevoléntia, et attentióri stúdio lectiónem fácere, et véniam habére in illis, in quibus vidémur, sequéntes imáginem sapiéntiæ, defícere in verbórum compositióne. Nam defíciunt verba hebráica, quando fúerint transláta ad álteram linguam: non autem solum hæc, sed et ipsa lex, et prophétæ, ceteráque aliórum librórum non parvam habent differéntiam quando inter se dicúntur. Nam in octávo et trigésimo anno tempóribus Ptolemǽi Evérgetis regis, postquam pervéni in Ægýptum, et cum multum témporis ibi fuíssem, invéni ibi libros relíctos, non parvæ neque contemnéndæ doctrínæ. Itaque bonum et necessárium putávi et ipse áliquam áddere diligéntiam et labórem interpretándi librum istum: et multa vigília áttuli doctrínam in spátio témporis, ad illa quæ ad finem ducunt, librum istum dare, et illis qui volunt ánimum inténdere, et díscere quemádmodum opórteat institúere mores, qui secúndum legem Dómini proposúerint vitam ágere.] Omnis sapiéntia a Dómino Deo est: et cum illo fuit semper, et est ante ævum.
1	2	Arénam maris, et plúviæ guttas, et dies sǽculi, quis dinumerávit? Altitúdinem cæli, et latitúdinem terræ, et profúndum abýssi, quis diménsus est?
1	3	Sapiéntiam Dei præcedéntem ómnia quis investigávit?
1	4	Prior ómnium creáta est sapiéntia, et intelléctus prudéntiæ ab ævo.
1	5	Fons sapiéntiæ verbum Dei in excélsis, et ingréssus illíus mandáta ætérna.
1	6	Radix sapiéntiæ cui reveláta est, et astútias illíus quis agnóvit?
1	7	Disciplína sapiéntiæ cui reveláta est, et manifestáta? et multiplicatiónem ingréssus illíus quis intelléxit?
1	8	Unus est altíssimus Creátor omnípotens, et rex potens et metuéndus nimis, sedens super thronum illíus, et dóminans Deus.
1	9	Ipse creávit illam in Spíritu sancto, et vidit, et dinumerávit, et mensus est.
1	10	Et effúdit illam super ómnia ópera sua, et super omnem carnem, secúndum datum suum, et prǽbuit illam diligéntibus se.
1	11	Timor Dómini glória, et gloriátio, et lætítia, et coróna exsultatiónis.
1	12	Timor Dómini delectábit cor, et dabit lætítiam, et gáudium, et longitúdinem diérum.
1	13	Timénti Dóminum bene erit in extrémis, et in die defunctiónis suæ benedicétur.
1	14	Diléctio Dei honorábilis sapiéntia.
1	15	Quibus autem apparúerit in visu, díligunt eam in visióne, et in agnitióne magnálium suórum.
1	16	Inítium sapiéntiæ timor Dómini, et cum fidélibus in vulva concreátus est, cum eléctis féminis gráditur, et cum justis et fidélibus agnóscitur.
1	17	Timor Dómini, sciéntiæ religiósitas.
1	18	Religiósitas custódiet et justificábit cor, jucunditátem atque gáudium dabit.
1	19	Timénti Dóminum bene erit, et in diébus consummatiónis illíus benedicétur.
1	20	Plenitúdo sapiéntiæ est timére Deum, et plenitúdo a frúctibus illíus.
1	21	Omnem domum illíus implébit a generatiónibus, et receptácula a thesáuris illíus.
1	22	Coróna sapiéntiæ, timor Dómini, replens pacem, et salútis fructum:
1	23	et vidit, et dinumerávit eam: útraque autem sunt dona Dei.
1	24	Sciéntiam, et intelléctum prudéntiæ sapiéntia compartiétur: et glóriam tenéntium se, exáltat.
1	25	Radix sapiéntiæ est timére Dóminum, et rami illíus longǽvi.
1	26	In thesáuris sapiéntiæ intelléctus, et sciéntiæ religiósitas: exsecrátio autem peccatóribus sapiéntia.
1	27	Timor Dómini expéllit peccátum:
1	28	nam qui sine timóre est, non póterit justificári: iracúndia enim animositátis illíus, subvérsio illíus est.
1	29	Usque in tempus sustinébit pátiens, et póstea reddítio jucunditátis.
1	30	Bonus sensus usque in tempus abscóndet verba illíus, et lábia multórum enarrábunt sensum illíus.
1	31	In thesáuris sapiéntiæ significátio disciplínæ:
1	32	exsecrátio autem peccatóri, cultúra Dei.
1	33	Fili concupíscens sapiéntiam, consérva justítiam, et Deus præbébit illam tibi.
1	34	Sapiéntia enim et disciplína timor Dómini: et quod beneplácitum est illi,
1	35	fides, et mansuetúdo, et adimplébit thesáuros illíus.
1	36	Ne sis incredíbilis timóri Dómini, et ne accésseris ad illum dúplici corde.
1	37	Ne fúeris hypócrita in conspéctu hóminum, et non scandalizéris in lábiis tuis.
1	38	Atténde in illis, ne forte cadas, et addúcas ánimæ tuæ inhonoratiónem,
1	39	et revélet Deus abscónsa tua, et in médio synagógæ elídat te:
1	40	quóniam accessísti malígne ad Dóminum, et cor tuum plenum est dolo et fallácia.
2	1	Fili accédens ad servitútem Dei, sta in justítia, et timóre, et prǽpara ánimam tuam ad tentatiónem.
2	2	Déprime cor tuum, et sústine: inclína aurem tuam, et súscipe verba intelléctus: et ne festínes in témpore obductiónis.
2	3	Sústine sustentatiónes Dei: conjúngere Deo, et sústine, ut crescat in novíssimo vita tua.
2	4	Omne, quod tibi applicítum fúerit, áccipe: et in dolóre sústine, et in humilitáte tua patiéntiam habe:
2	5	quóniam in igne probátur aurum et argéntum, hómines vero receptíbiles in camíno humiliatiónis.
2	6	Crede Deo, et recuperábit te: et dírige viam tuam, et spera in illum: serva timórem illíus, et in illo veterásce.
2	7	Metuéntes Dóminum, sustinéte misericórdiam ejus: et non deflectátis ab illo, ne cadátis.
2	8	Qui timétis Dóminum, crédite illi: et non evacuábitur merces vestra.
2	9	Qui timétis Dóminum, speráte in illum: et in oblectatiónem véniet vobis misericórdia.
2	10	Qui timétis Dóminum, dilígite illum: et illuminabúntur corda vestra.
2	11	Respícite fílii natiónes hóminum: et scitóte quia nullus sperávit in Dómino, et confúsus est.
2	12	Quis enim permánsit in mandátis ejus, et derelíctus est? aut quis invocávit eum, et despéxit illum?
2	13	Quóniam pius et miséricors est Deus, et remíttet in die tribulatiónis peccáta: et protéctor est ómnibus exquiréntibus se in veritáte.
2	14	Væ dúplici corde, et lábiis sceléstis, et mánibus malefaciéntibus, et peccatóri terram ingrediénti duábus viis.
2	15	Væ dissolútis corde, qui non credunt Deo: et ídeo non protegéntur ab eo.
2	16	Væ his, qui perdidérunt sustinéntiam, et qui dereliquérunt vias rectas, et divertérunt in vias pravas.
2	17	Et quid fácient cum inspícere cœ́perit Dóminus?
2	18	Qui timent Dóminum, non erunt incredíbiles verbo illíus: et qui díligunt illum, conservábunt viam illíus.
2	19	Qui timent Dóminum, inquírent quæ beneplácita sunt ei: et qui díligunt eum, replebúntur lege ipsíus.
2	20	Qui timent Dóminum, præparábunt corda sua, et in conspéctu illíus sanctificábunt ánimas suas.
2	21	Qui timent Dóminum, custódiunt mandáta illíus, et patiéntiam habébunt usque ad inspectiónem illíus,
2	22	dicéntes: Si pœniténtiam non egérimus, incidémus in manus Dómini, et non in manus hóminum.
2	23	Secúndum enim magnitúdinem ipsíus, sic et misericórdia illíus cum ipso est.
3	1	Fílii sapiéntiæ, ecclésia justórum: et nátio illórum, obediéntia et diléctio.
3	2	Judícium patris audíte fílii, et sic fácite ut salvi sitis.
3	3	Deus enim honorávit patrem in fíliis: et judícium matris exquírens, firmávit in fílios.
3	4	Qui díligit Deum, exorábit pro peccátis, et continébit se ab illis, et in oratióne diérum exaudiétur.
3	5	Et sicut qui thesaurízat, ita et qui honoríficat matrem suam.
3	6	Qui honórat patrem suum, jucundábitur in fíliis, et in die oratiónis suæ exaudiétur.
3	7	Qui honórat patrem suum, vita vivet longióre: et qui obédit patri, refrigerábit matrem.
3	8	Qui timet Dóminum honórat paréntes, et quasi dóminis sérviet his, qui se genuérunt.
3	9	In ópere et sermóne, et omni patiéntia honóra patrem tuum,
3	10	ut supervéniat tibi benedíctio ab eo, et benedíctio illíus in novíssimo máneat.
3	11	Benedíctio patris firmat domos filiórum: maledíctio autem matris eradícat fundaménta.
3	12	Ne gloriéris in contumélia patris tui: non enim est tibi glória ejus confúsio.
3	13	Glória enim hóminis ex honóre patris sui, et dédecus fílii pater sine honóre.
3	14	Fili súscipe senéctam patris tui, et non contrístes eum in vita illíus:
3	15	et si defécerit sensu, véniam da, et ne spernas eum in virtúte tua: eleemósyna enim patris non erit in oblivióne.
3	16	Nam pro peccáto matris restituétur tibi bonum:
3	17	et in justítia ædificábitur tibi, et in die tribulatiónis commemorábitur tui: et sicut in seréno glácies, solvéntur peccáta tua.
3	18	Quam malæ famæ est, qui derelínquit patrem: et est maledíctus a Deo qui exásperat matrem.
3	19	Fili in mansuetúdine ópera tua pérfice, et super hóminum glóriam diligéris.
3	20	Quanto magnus es, humília te in ómnibus, et coram Deo invénies grátiam:
3	21	quóniam magna poténtia Dei solíus, et ab humílibus honorátur.
3	22	Altióra te ne quæsíeris, et fortióra te ne scrutátus fúeris: sed quæ præcépit tibi Deus, illa cógita semper, et in plúribus opéribus ejus ne fúeris curiósus.
3	23	Non est enim tibi necessárium ea, quæ abscóndita sunt, vidére óculis tuis.
3	24	In supervácuis rebus noli scrutári multiplíciter, et in plúribus opéribus ejus non eris curiósus.
3	25	Plúrima enim super sensum hóminum osténsa sunt tibi.
3	26	Multos quoque supplantávit suspício illórum, et in vanitáte detínuit sensus illórum.
3	27	Cor durum habébit male in novíssimo: et qui amat perículum in illo períbit.
3	28	Cor ingrédiens duas vias non habébit succéssus, et pravus corde in illis scandalizábitur.
3	29	Cor nequam gravábitur in dolóribus, et peccátor adjíciet ad peccándum.
3	30	Synagógæ superbórum non erit sánitas: frutex enim peccáti radicábitur in illis, et non intelligétur.
3	31	Cor sapiéntis intellígitur in sapiéntia, et auris bona áudiet cum omni concupiscéntia sapiéntiam.
3	32	Sápiens cor, et intelligíbile abstinébit se a peccátis, et in opéribus justítiæ succéssus habébit.
3	33	Ignem ardéntem exstínguit aqua, et eleemósyna resístit peccátis:
3	34	et Deus prospéctor est ejus qui reddit grátiam: méminit ejus in pósterum, et in témpore casus sui invéniet firmaméntum.
4	1	Fili eleemósynam páuperis ne defráudes, et óculos tuos ne transvértas a páupere.
4	2	Animam esuriéntem ne despéxeris: et non exásperes páuperem in inópia sua.
4	3	Cor ínopis ne afflíxeris, et non prótrahas datum angustiánti.
4	4	Rogatiónem contribuláti ne abjícias, et non avértas fáciem tuam ab egéno.
4	5	Ab ínope ne avértas óculos tuos propter iram: et non relínquas quæréntibus tibi retro maledícere:
4	6	maledicéntis enim tibi in amaritúdine ánimæ, exaudiétur deprecátio illíus: exáudiet autem eum, qui fecit illum.
4	7	Congregatióni páuperum affábilem te fácito, et presbýtero humília ánimam tuam, et magnáto humília caput tuum.
4	8	Declína páuperi sine tristítia aurem tuam, et redde débitum tuum, et respónde illi pacífica in mansuetúdine.
4	9	Líbera eum, qui injúriam pátitur de manu supérbi: et non ácide feras in ánima tua.
4	10	In judicándo esto pupíllis miséricors ut pater, et pro viro matri illórum:
4	11	et eris tu velut fílius Altíssimi obédiens, et miserébitur tui magis quam mater.
4	12	Sapiéntia fíliis suis vitam inspírat: et súscipit inquiréntes se, et præíbit in via justítiæ.
4	13	Et qui illam díligit, díligit vitam: et qui vigiláverint ad illam, complecténtur placórem ejus.
4	14	Qui tenúerint illam, vitam hereditábunt: et quo introíbit, benedícet Deus.
4	15	Qui sérviunt ei, obsequéntes erunt sancto: et eos, qui díligunt illam, díligit Deus.
4	16	Qui audit illam, judicábit gentes: et qui intuétur illam, permanébit confídens.
4	17	Si credíderit ei, hereditábit illam, et erunt in confirmatióne creatúræ illíus:
4	18	quóniam in tentatióne ámbulat cum eo, et in primis éligit eum.
4	19	Timórem et metum, et probatiónem indúcet super illum: et cruciábit illum in tribulatióne doctrínæ suæ, donec tentet eum in cogitatiónibus suis, et credat ánimæ illíus.
4	20	Et firmábit illum, et iter addúcet diréctum ad illum, et lætificábit illum,
4	21	et denudábit abscónsa sua illi, et thesaurizábit super illum sciéntiam et intelléctum justítiæ.
4	22	Si autem oberráverit, derelínquet eum, et tradet eum in manus inimíci sui.
4	23	Fili consérva tempus, et devíta a malo.
4	24	Pro ánima tua ne confundáris dícere verum.
4	25	Est enim confúsio addúcens peccátum, et est confúsio addúcens glóriam et grátiam.
4	26	Ne accípias fáciem advérsus fáciem tuam, nec advérsus ánimam tuam mendácium.
4	27	Ne revereáris próximum tuum in casu suo:
4	28	nec retíneas verbum in témpore salútis. Non abscóndas sapiéntiam tuam in décore suo.
4	29	In lingua enim sapiéntia dignóscitur: et sensus, et sciéntia, et doctrína in verbo sensáti, et firmaméntum in opéribus justítiæ.
4	30	Non contradícas verbo veritátis ullo modo, et de mendácio ineruditiónis tuæ confúndere.
4	31	Non confundáris confitéri peccáta tua, et ne subjícias te omni hómini pro peccáto.
4	32	Noli resístere contra fáciem poténtis, nec conéris contra ictum flúvii.
4	33	Pro justítia agonizáre pro ánima tua, et usque ad mortem certa pro justítia: et Deus expugnábit pro te inimícos tuos.
4	34	Noli citátus esse in lingua tua: et inútilis, et remíssus in opéribus tuis.
4	35	Noli esse sicut leo in domo tua, evértens domésticos tuos, et ópprimens subjéctos tibi.
4	36	Non sit porrécta manus tua ad accipiéndum, et ad dandum collécta.
5	1	Noli atténdere ad possessiónes iníquas, et ne díxeris: Est mihi suffíciens vita: nihil enim próderit in témpore vindíctæ et obductiónis.
5	2	Ne sequáris in fortitúdine tua concupiscéntiam cordis tui,
5	3	et ne díxeris: Quómodo pótui? aut quis me subjíciet propter facta mea? Deus enim víndicans vindicábit.
5	4	Ne díxeris: Peccávi, et quid mihi áccidit triste? Altíssimus enim est pátiens rédditor.
5	5	De propitiáto peccáto noli esse sine metu, neque adjícias peccátum super peccátum.
5	6	Et ne dicas: Miserátio Dómini magna est, multitúdinis peccatórum meórum miserébitur.
5	7	Misericórdia enim et ira ab illo cito próximant, et in peccatóres réspicit ira illíus.
5	8	Non tardes convérti ad Dóminum, et ne dífferas de die in diem:
5	9	súbito enim véniet ira illíus, et in témpore vindíctæ dispérdet te.
5	10	Noli ánxius esse in divítiis injústis: non enim próderunt tibi in die obductiónis et vindíctæ.
5	11	Non véntiles te in omnem ventum, et non eas in omnem viam: sic enim omnis peccátor probátur in dúplici lingua.
5	12	Esto firmus in via Dómini, et in veritáte sensus tui et sciéntia: et prosequátur te verbum pacis et justítiæ.
5	13	Esto mansuétus ad audiéndum verbum, ut intélligas, et cum sapiéntia próferas respónsum verum.
5	14	Si est tibi intelléctus, respónde próximo: sin autem, sit manus tua super os tuum, ne capiáris in verbo indisciplináto, et confundáris.
5	15	Honor et glória in sermóne sensáti, lingua vero imprudéntis subvérsio est ipsíus.
5	16	Non appelléris susúrro, et lingua tua ne capiáris, et confundáris.
5	17	Super furem enim est confúsio et pœniténtia, et denotátio péssima super bilínguem: susurratóri autem ódium, et inimicítia, et contumélia.
5	18	Justífica pusíllum, et magnum simíliter.
6	1	Noli fíeri pro amíco inimícus próximo: impropérium enim et contuméliam malus hereditábit, et omnis peccátor ínvidus et bilínguis.
6	2	Non te extóllas in cogitatióne ánimæ tuæ velut taurus, ne forte elidátur virtus tua per stultítiam:
6	3	et fólia tua cómedat, et fructus tuos perdat, et relinquáris velut lignum áridum in erémo.
6	4	Anima enim nequam dispérdet qui se habet, et in gáudium inimícis dat illum, et dedúcet in sortem impiórum.
6	5	Verbum dulce multíplicat amícos, et mítigat inimícos: et lingua éucharis in bono hómine abúndat.
6	6	Multi pacífici sint tibi: et consiliárius sit tibi unus de mille.
6	7	Si póssides amícum, in tentatióne pósside eum, et ne fácile credas ei.
6	8	Est enim amícus secúndum tempus suum, et non permanébit in die tribulatiónis.
6	9	Et est amícus, qui convértitur ad inimicítiam: et est amícus, qui ódium et rixam, et convítia denudábit.
6	10	Est autem amícus sócius mensæ, et non permanébit in die necessitátis.
6	11	Amícus si permánserit fixus, erit tibi quasi coæquális, et in domésticis tuis fiduciáliter aget:
6	12	si humiliáverit se contra te, et a fácie tua abscónderit se, unánimem habébis amicítiam bonam.
6	13	Ab inimícis tuis separáre, et ab amícis tuis atténde.
6	14	Amícus fidélis, protéctio fortis: qui autem invénit illum, invénit thesáurum.
6	15	Amíco fidéli nulla est comparátio, et non est digna ponderátio auri et argénti contra bonitátem fídei illíus.
6	16	Amícus fidélis, medicaméntum vitæ et immortalitátis: et qui métuunt Dóminum, invénient illum.
6	17	Qui timet Deum, æque habébit amicítiam bonam: quóniam secúndum illum erit amícus illíus.
6	18	Fili a juventúte tua éxcipe doctrínam, et usque ad canos invénies sapiéntiam.
6	19	Quasi is qui arat, et séminat, accéde ad eam, et sústine bonos fructus illíus:
6	20	in ópere enim ipsíus exíguum laborábis, et cito edes de generatiónibus illíus.
6	21	Quam áspera est nímium sapiéntia indóctis homínibus, et non permanébit in illa excors.
6	22	Quasi lápidis virtus probátio erit in illis, et non demorabúntur projícere illam.
6	23	Sapiéntia enim doctrínæ secúndum nomen est ejus, et non est multis manifésta: quibus autem cógnita est, pérmanet usque ad conspéctum Dei.
6	24	Audi fili, et áccipe consílium intelléctus, et ne abjícias consílium meum.
6	25	Inice pedem tuum in cómpedes illíus, et in torques illíus collum tuum:
6	26	súbjice húmerum tuum, et porta illam, et ne acediéris vínculis ejus.
6	27	In omni ánimo tuo accéde ad illam, et in omni virtúte tua consérva vias ejus.
6	28	Investíga illam, et manifestábitur tibi, et cóntinens factus, ne derelínquas eam:
6	29	in novíssimis enim invénies réquiem in ea, et convertétur tibi in oblectatiónem.
6	30	Et erunt tibi cómpedes ejus in protectiónem fortitúdinis, et bases virtútis, et torques illíus in stolam glóriæ:
6	31	decor enim vitæ est in illa, et víncula illíus alligatúra salutáris.
6	32	Stolam glóriæ índues eam, et corónam gratulatiónis superpónes tibi.
6	33	Fili, si atténderis mihi, disces: et si accommodáveris ánimum tuum, sápiens eris.
6	34	Si inclináveris aurem tuam, excípies doctrínam: et si diléxeris audíre, sápiens eris.
6	35	In multitúdine presbyterórum prudéntium sta, et sapiéntiæ illórum ex corde conjúngere, ut omnem narratiónem Dei possis audíre, et provérbia laudis non effúgiant a te.
6	36	Et si víderis sensátum, evígila ad eum, et gradus ostiórum illíus éxterat pes tuus.
6	37	Cogitátum tuum habe in præcéptis Dei, et in mandátis illíus máxime assíduus esto: et ipse dabit tibi cor, et concupiscéntia sapiéntiæ dábitur tibi.
7	1	Noli fácere mala, et non te apprehéndent.
7	2	Discéde ab iníquo, et defícient mala abs te.
7	3	Fili, non sémines mala in sulcis injustítiæ, et non metes ea in séptuplum.
7	4	Noli quǽrere a Dómino ducátum, neque a rege cáthedram honóris.
7	5	Non te justífices ante Deum, quóniam ágnitor cordis ipse est: et penes regem noli velle vidéri sápiens.
7	6	Noli quǽrere fíeri judex, nisi váleas virtúte irrúmpere iniquitátes: ne forte extiméscas fáciem poténtis, et ponas scándalum in æquitáte tua.
7	7	Non pecces in multitúdinem civitátis, nec te immíttas in pópulum,
7	8	neque álliges duplícia peccáta: nec enim in uno eris immúnis.
7	9	Noli esse pusillánimis in ánimo tuo:
7	10	exoráre, et fácere eleemósynam ne despícias.
7	11	Ne dicas: In multitúdine múnerum meórum respíciet Deus, et offerénte me Deo altíssimo, múnera mea suscípiet.
7	12	Non irrídeas hóminem in amaritúdine ánimæ: est enim qui humíliat et exáltat, circumspéctor Deus.
7	13	Noli amáre mendácium advérsus fratrem tuum: neque in amícum simíliter fácias.
7	14	Noli velle mentíri omne mendácium: assidúitas enim illíus non est bona.
7	15	Noli verbósus esse in multitúdine presbyterórum, et non íteres verbum in oratióne tua.
7	16	Non óderis laboriósa ópera, et rusticatiónem creátam ab Altíssimo.
7	17	Non te réputes in multitúdine indisciplinatórum.
7	18	Meménto iræ, quóniam non tardábit.
7	19	Humília valde spíritum tuum: quóniam vindícta carnis ímpii, ignis et vermis.
7	20	Noli prævaricári in amícum pecúniam differéntem, neque fratrem caríssimum auro spréveris.
7	21	Noli discédere a mulíere sensáta et bona, quam sortítus es in timóre Dómini: grátia enim verecúndiæ illíus super aurum.
7	22	Non lædas servum in veritáte operántem, neque mercenárium dantem ánimam suam.
7	23	Servus sensátus sit tibi diléctus quasi ánima tua: non defráudes illum libertáte, neque ínopem derelínquas illum.
7	24	Pécora tibi sunt? atténde illis: et si sunt utília, persevérent apud te.
7	25	Fílii tibi sunt? érudi illos, et curva illos a puerítia illórum.
7	26	Fíliæ tibi sunt? serva corpus illárum, et non osténdas hílarem fáciem tuam ad illas.
7	27	Trade fíliam, et grande opus féceris: et hómini sensáto da illam.
7	28	Múlier si est tibi secúndum ánimam tuam, non projícias illam: et odíbili non credas te. In toto corde tuo
7	29	honóra patrem tuum, et gémitus matris tuæ ne obliviscáris:
7	30	meménto quóniam nisi per illos natus non fuísses: et retríbue illis, quómodo et illi tibi.
7	31	In tota ánima tua time Dóminum, et sacerdótes illíus sanctífica.
7	32	In omni virtúte tua dílige eum qui te fecit: et minístros ejus ne derelínquas.
7	33	Honóra Deum ex tota ánima tua, et honorífica sacerdótes, et propúrga te cum bráchiis.
7	34	Da illis partem, sicut mandátum est tibi, primitiárum et purgatiónis: et de negligéntia tua purga te cum paucis.
7	35	Datum brachiórum tuórum, et sacrifícium sanctificatiónis ófferes Dómino, et inítia sanctórum:
7	36	et páuperi porríge manum tuam, ut perficiátur propitiátio et benedíctio tua.
7	37	Grátia dati in conspéctu omnis vivéntis, et mórtuo non prohíbeas grátiam.
7	38	Non desis plorántibus in consolatióne, et cum lugéntibus ámbula.
7	39	Non te pígeat visitáre infírmum: ex his enim in dilectióne firmáberis.
7	40	In ómnibus opéribus tuis memoráre novíssima tua, et in ætérnum non peccábis.
8	1	Non lítiges cum hómine poténte, ne forte íncidas in manus illíus.
8	2	Non conténdas cum viro locupléte, ne forte contra te constítuat litem tibi:
8	3	multos enim pérdidit aurum et argéntum, et usque ad cor regum exténdit et convértit.
8	4	Non lítiges cum hómine linguáto, et non strues in ignem illíus ligna.
8	5	Non commúnices hómini indócto, ne male de progénie tua loquátur.
8	6	Ne despícias hóminem averténtem se a peccáto, neque impróperes ei: meménto quóniam omnes in correptióne sumus.
8	7	Ne spernas hóminem in sua senectúte: étenim ex nobis senéscunt.
8	8	Noli de mórtuo inimíco tuo gaudére: sciens quóniam omnes mórimur, et in gáudium nólumus veníre.
8	9	Ne despícias narratiónem presbyterórum sapiéntium, et in provérbiis eórum conversáre:
8	10	ab ipsis enim disces sapiéntiam, et doctrínam intelléctus, et servíre magnátis sine queréla.
8	11	Non te prætéreat narrátio seniórum: ipsi enim didicérunt a pátribus suis:
8	12	quóniam ab ipsis disces intelléctum, et in témpore necessitátis dare respónsum.
8	13	Non incéndas carbónes peccatórum árguens eos, et ne incendáris flamma ignis peccatórum illórum.
8	14	Ne contra fáciem stes contumeliósi, ne sédeat quasi insidiátor ori tuo.
8	15	Noli fœnerári hómini fortióri te: quod si fœneráveris, quasi pérditum habe.
8	16	Non spóndeas super virtútem tuam: quod si spopónderis, quasi restítuens cógita.
8	17	Non júdices contra júdicem: quóniam secúndum quod justum est júdicat.
8	18	Cum audáce non eas in via, ne forte gravet mala sua in te: ipse enim secúndum voluntátem suam vadit, et simul cum stultítia illíus péries.
8	19	Cum iracúndo non fácias rixam, et cum audáce non eas in desértum: quóniam quasi nihil est ante illum sanguis, et ubi non est adjutórium, elídet te.
8	20	Cum fátuis consílium non hábeas: non enim póterunt dilígere nisi quæ eis placent.
8	21	Coram extráneo ne fácias consílium: nescis enim quid páriet.
8	22	Non omni hómini cor tuum maniféstes, ne forte ínferat tibi grátiam falsam, et conviciétur tibi.
9	1	Non zeles mulíerem sinus tui, ne osténdat super te malítiam doctrínæ nequam.
9	2	Non des mulíeri potestátem ánimæ tuæ, ne ingrediátur in virtútem tuam, et confundáris.
9	3	Ne respícias mulíerem multívolam, ne forte íncidas in láqueos illíus.
9	4	Cum saltatríce ne assíduus sis, nec áudias illam, ne forte péreas in efficácia illíus.
9	5	Vírginem ne conspícias, ne forte scandalizéris in decóre illíus.
9	6	Ne des fornicáriis ánimam tuam in ullo, ne perdas te et hereditátem tuam.
9	7	Noli circumspícere in vicis civitátis, nec oberráveris in platéis illíus.
9	8	Avérte fáciem tuam a mulíere compta, et ne circumspícias spéciem aliénam.
9	9	Propter spéciem mulíeris multi periérunt: et ex hoc concupiscéntia quasi ignis exardéscit.
9	10	Omnis múlier, quæ est fornicária, quasi stercus in via conculcábitur.
9	11	Spéciem mulíeris aliénæ multi admiráti, réprobi facti sunt: collóquium enim illíus quasi ignis exardéscit.
9	12	Cum aliéna mulíere ne sédeas omníno, nec accúmbas cum ea super cúbitum:
9	13	et non altercéris cum illa in vino, ne forte declínet cor tuum in illam, et sánguine tuo labáris in perditiónem.
9	14	Ne derelínquas amícum antíquum: novus enim non erit símilis illi.
9	15	Vinum novum, amícus novus: veteráscet, et cum suavitáte bibes illud.
9	16	Non zeles glóriam, et opes peccatóris: non enim scis quæ futúra sit illíus subvérsio.
9	17	Non pláceat tibi injúria injustórum, sciens quóniam usque ad ínferos non placébit ímpius.
9	18	Longe abésto ab hómine potestátem habénte occidéndi, et non suspicáberis timórem mortis.
9	19	Et si accésseris ad illum, noli áliquid commíttere, ne forte áuferat vitam tuam.
9	20	Communiónem mortis scito: quóniam in médio laqueórum ingrediéris, et super doléntium arma ambulábis.
9	21	Secúndum virtútem tuam cave te a próximo tuo, et cum sapiéntibus et prudéntibus tracta.
9	22	Viri justi sint tibi convívæ, et in timóre Dei sit tibi gloriátio:
9	23	et in sensu sit tibi cogitátus Dei, et omnis enarrátio tua in præcéptis Altíssimi.
9	24	In manu artíficum ópera laudabúntur, et princeps pópuli in sapiéntia sermónis sui, in sensu vero seniórum verbum.
9	25	Terríbilis est in civitáte sua homo linguósus: et temerárius in verbo suo odíbilis erit.
10	1	Judex sápiens judicábit pópulum suum, et principátus sensáti stábilis erit.
10	2	Secúndum júdicem pópuli, sic et minístri ejus: et qualis rector est civitátis, tales et inhabitántes in ea.
10	3	Rex insípiens perdet pópulum suum: et civitátes inhabitabúntur per sensum poténtium.
10	4	In manu Dei potéstas terræ: et útilem rectórem suscitábit in tempus super illam.
10	5	In manu Dei prospéritas hóminis, et super fáciem scribæ impónet honórem suum.
10	6	Omnis injúriæ próximi ne memíneris, et nihil agas in opéribus injúriæ.
10	7	Odíbilis coram Deo est et homínibus supérbia: et exsecrábilis omnis iníquitas géntium.
10	8	Regnum a gente in gentem transfértur propter injustítias, et injúrias, et contumélias, et divérsos dolos.
10	9	Aváro autem nihil est sceléstius. Quid supérbit terra et cinis?
10	10	Nihil est iníquius quam amáre pecúniam: hic enim et ánimam suam venálem habet, quóniam in vita sua projécit íntima sua.
10	11	Omnis potentátus brevis vita: languor prolíxior gravat médicum.
10	12	Brevem languórem præcídit médicus: sic et rex hódie est, et cras moriétur.
10	13	Cum enim moriétur homo, hereditábit serpéntes, et béstias, et vermes.
10	14	Inítium supérbiæ hóminis, apostatáre a Deo:
10	15	quóniam ab eo, qui fecit illum, recéssit cor ejus: quóniam inítium omnis peccáti est supérbia: qui tenúerit illam, adimplébitur maledíctis, et subvértet eum in finem.
10	16	Proptérea exhonorávit Dóminus convéntus malórum, et destrúxit eos usque in finem.
10	17	Sedes ducum superbórum destrúxit Deus, et sedére fecit mites pro eis.
10	18	Radíces géntium superbárum arefécit Deus, et plantávit húmiles ex ipsis géntibus.
10	19	Terras géntium evértit Dóminus, et pérdidit eas usque ad fundaméntum.
10	20	Arefécit ex ipsis, et dispérdidit eos, et cessáre fecit memóriam eórum a terra.
10	21	Memóriam superbórum pérdidit Deus, et relíquit memóriam humílium sensu.
10	22	Non est creáta homínibus supérbia, neque iracúndia natióni mulíerum.
10	23	Semen hóminum honorábitur hoc, quod timet Deum: semen autem hoc exhonorábitur, quod prǽterit mandáta Dómini.
10	24	In médio fratrum rector illórum in honóre: et qui timent Dóminum, erunt in óculis illíus.
10	25	Glória dívitum, honoratórum, et páuperum, timor Dei est.
10	26	Noli despícere hóminem justum páuperem, et noli magnificáre virum peccatórem dívitem.
10	27	Magnus, et judex, et potens est in honóre: et non est major illo, qui timet Deum.
10	28	Servo sensáto líberi sérvient: et vir prudens, et disciplinátus non murmurábit corréptus, et ínscius non honorábitur.
10	29	Noli extóllere te in faciéndo ópere tuo, et noli cunctári in témpore angústiæ.
10	30	Mélior est qui operátur, et abúndat in ómnibus, quam qui gloriátur et eget pane.
10	31	Fili in mansuetúdine serva ánimam tuam, et da illi honórem secúndum méritum suum.
10	32	Peccántem in ánimam suam quis justificábit? et quis honorificábit exhonorántem ánimam suam?
10	33	Pauper gloriátur per disciplínam et timórem suum: et est homo qui honorificátur propter substántiam suam.
10	34	Qui autem gloriátur in paupertáte, quanto magis in substántia? et qui gloriátur in substántia, paupertátem vereátur.
11	1	Sapiéntia humiliáti exaltábit caput illíus, et in médio magnatórum consedére illum fáciet.
11	2	Non laudes virum in spécie sua, neque spernas hóminem in visu suo.
11	3	Brevis in volatílibus est apis, et inítium dulcóris habet fructus illíus.
11	4	In vestítu ne gloriéris unquam, nec in die honóris tui extolláris: quóniam mirabília ópera Altíssimi solíus, et gloriósa, et abscónsa, et invísa ópera illíus.
11	5	Multi tyránni sedérunt in throno, et insuspicábilis portávit diadéma.
11	6	Multi poténtes oppréssi sunt válide, et gloriósi tráditi sunt in manus alterórum.
11	7	Priúsquam intérroges, ne vitúperes quemquam: et cum interrogáveris, córripe juste.
11	8	Priúsquam áudias, ne respóndeas verbum: et in médio sermónum ne adjícias loqui.
11	9	De ea re, quæ te non moléstat, ne certéris: et in judício peccántium ne consístas.
11	10	Fili ne in multis sint actus tui: et si dives fúeris, non eris immúnis a delícto. Si enim secútus fúeris, non apprehéndes: et non effúgies, si præcucúrreris.
11	11	Est homo labórans, et festínans, et dolens ímpius, et tanto magis non abundábit.
11	12	Est homo márcidus egens recuperatióne, plus defíciens virtúte, et abúndans paupertáte:
11	13	et óculus Dei respéxit illum in bono, et eréxit eum ab humilitáte ipsíus, et exaltávit caput ejus: et miráti sunt in illo multi, et honoravérunt Deum.
11	14	Bona et mala, vita et mors, paupértas et honéstas a Deo sunt.
11	15	Sapiéntia et disciplína, et sciéntia legis apud Deum. Diléctio, et viæ bonórum apud ipsum.
11	16	Error et ténebræ peccatóribus concreáta sunt: qui autem exsúltant in malis, consenéscunt in malo.
11	17	Dátio Dei pérmanet justis, et proféctus illíus succéssus habébit in ætérnum.
11	18	Est qui locupletátur parce agéndo, et hæc est pars mercédis illíus.
11	19	In eo quod dicit: Invéni réquiem mihi, et nunc manducábo de bonis meis solus:
11	20	et nescit quod tempus prætériet, et mors appropínquet, et relínquat ómnia áliis, et moriétur.
11	21	Sta in testaménto tuo, et in illo collóquere, et in ópere mandatórum tuórum veterásce.
11	22	Ne mánseris in opéribus peccatórum: confíde autem in Deo, et mane in loco tuo.
11	23	Fácile est enim in óculis Dei súbito honestáre páuperem.
11	24	Benedíctio Dei in mercédem justi festínat, et in hora velóci procéssus illíus fructíficat.
11	25	Ne dicas: Quid est mihi opus? et quæ erunt mihi ex hoc bona?
11	26	Ne dicas: Suffíciens mihi sum: et quid ex hoc pessimábor?
11	27	In die bonórum ne ímmemor sis malórum: et in die malórum ne ímmemor sis bonórum:
11	28	quóniam fácile est coram Deo in die óbitus retribúere unicuíque secúndum vias suas.
11	29	Malítia horæ obliviónem facit luxúriæ magnæ, et in fine hóminis denudátio óperum illíus.
11	30	Ante mortem ne laudes hóminem quemquam: quóniam in fíliis suis agnóscitur vir.
11	31	Non omnem hóminem indúcas in domum tuam: multæ enim sunt insídiæ dolósi.
11	32	Sicut enim erúctant præcórdia fœténtium, et sicut perdix indúcitur in cáveam, et ut cáprea in láqueum: sic et cor superbórum, et sicut prospéctor videns casum próximi sui.
11	33	Bona enim in mala convértens insidiátur, et in eléctis impónet máculam.
11	34	A scintílla una augétur ignis, et ab uno dolóso augétur sanguis: homo vero peccátor sánguini insidiátur.
11	35	Atténde tibi a pestífero, fábricat enim mala: ne forte indúcat super te subsannatiónem in perpétuum.
11	36	Admítte ad te alienígenam: et subvértet te in túrbine, et abalienábit te a tuis própriis.
12	1	Si beneféceris, scito cui féceris, et erit grátia in bonis tuis multa.
12	2	Bénefac justo, et invénies retributiónem magnam: et si non ab ipso, certe a Dómino.
12	3	Non est enim ei bene qui assíduus est in malis, et eleemósynas non danti: quóniam et Altíssimus ódio habet peccatóres, et misértus est pœniténtibus.
12	4	Da misericórdi, et ne suscípias peccatórem: et ímpiis et peccatóribus reddet vindíctam, custódiens eos in diem vindíctæ.
12	5	Da bono, et non recéperis peccatórem.
12	6	Bénefac húmili, et non déderis ímpio: próhibe panes illi dari, ne in ipsis poténtior te sit:
12	7	nam duplícia mala invénies in ómnibus bonis, quæcúmque féceris illi: quóniam et Altíssimus ódio habet peccatóres, et ímpiis reddet vindíctam.
12	8	Non agnoscétur in bonis amícus, et non abscondétur in malis inimícus.
12	9	In bonis viri, inimíci illíus in tristítia: et in malítia illíus, amícus ágnitus est.
12	10	Non credas inimíco tuo in ætérnum: sicut enim æraméntum ærúginat nequítia illíus:
12	11	et si humiliátus vadat curvus, ádjice ánimum tuum, et custódi te ab illo.
12	12	Non státuas illum penes te, nec sédeat ad déxteram tuam, ne forte convérsus in locum tuum, inquírat cáthedram tuam: et in novíssimo agnósces verba mea, et in sermónibus meis stimuléris.
12	13	Quis miserébitur incantatóri a serpénte percússo, et ómnibus qui apprópiant béstiis? et sic qui comitátur cum viro iníquo, et obvolútus est in peccátis ejus.
12	14	Una hora tecum permanébit: si autem declináveris, non supportábit.
12	15	In lábiis suis indúlcat inimícus, et in corde suo insidiátur ut subvértat te in fóveam.
12	16	In óculis suis lacrymátur inimícus: et si invénerit tempus, non satiábitur sánguine.
12	17	Et si incúrrerint tibi mala, invénies eum illic priórem.
12	18	In óculis suis lacrymátur inimícus, et quasi ádjuvans suffódiet plantas tuas.
12	19	Caput suum movébit, et plaudet manu, et multa susúrrans commutábit vultum suum.
13	1	Qui tetígerit picem, inquinábitur ab ea: et qui communicáverit supérbo, índuet supérbiam.
13	2	Pondus super se tollet, qui honestióri se commúnicat. Et ditióri te ne sócius fúeris.
13	3	Quid communicábit cácabus ad ollam? quando enim se collíserint, confringétur.
13	4	Dives injúste egit, et fremet: pauper autem læsus tacébit.
13	5	Si largítus fúeris, assúmet te: et si non habúeris, derelínquet te.
13	6	Si habes, convívet tecum, et evacuábit te, et ipse non dolébit super te.
13	7	Si necessárius illi fúeris, supplantábit te, et subrídens spem dabit, narrans tibi bona, et dicet: Quid opus est tibi?
13	8	Et confúndet te in cibis suis, donec te exinániat bis, et ter: et in novíssimo deridébit te, et póstea videns derelínquet te, et caput suum movébit ad te.
13	9	Humiliáre Deo, et exspécta manus ejus.
13	10	Atténde ne sedúctus in stultítiam humiliéris.
13	11	Noli esse húmilis in sapiéntia tua, ne humiliátus in stultítiam seducáris.
13	12	Advocátus a potentióre discéde: ex hoc enim magis te advocábit.
13	13	Ne ímprobus sis, ne impingáris: et ne longe sis ab eo, ne eas in obliviónem.
13	14	Ne retíneas ex æquo loqui cum illo, nec credas multis verbis illíus: ex multa enim loquéla tentábit te, et subrídens interrogábit te de abscónditis tuis.
13	15	Immítis ánimus illíus conservábit verba tua: et non parcet de malítia, et de vínculis.
13	16	Cave tibi, et atténde diligénter audítui tuo: quóniam cum subversióne tua ámbulas.
13	17	Audiens vero illa quasi in somnis vide, et vigilábis.
13	18	Omni vita tua dílige Deum, et ínvoca illum in salúte tua.
13	19	Omne ánimal díligit símile sibi: sic et omnis homo próximum sibi.
13	20	Omnis caro ad símilem sibi conjungétur, et omnis homo símili sui sociábitur.
13	21	Si communicábit lupus agno aliquándo, sic peccátor justo.
13	22	Quæ communicátio sancto hómini ad canem? aut quæ pars díviti ad páuperem?
13	23	Venátio leónis, ónager in erémo: sic et páscua dívitum sunt páuperes.
13	24	Et sicut abominátio est supérbo humílitas: sic et exsecrátio dívitis pauper.
13	25	Dives commótus confirmátur ab amícis suis: húmilis autem cum cecíderit, expellétur et a notis.
13	26	Díviti decépto multi recuperatóres: locútus est supérba, et justificavérunt illum.
13	27	Húmilis decéptus est, ínsuper et argúitur: locútus est sensáte, et non est datus ei locus.
13	28	Dives locútus est, et omnes tacuérunt, et verbum illíus usque ad nubes perdúcent.
13	29	Pauper locútus est, et dicunt: Quis est hic? et si offénderit, subvértent illum.
13	30	Bona est substántia, cui non est peccátum in consciéntia: et nequíssima paupértas in ore ímpii.
13	31	Cor hóminis immútat fáciem illíus, sive in bona, sive in mala.
13	32	Vestígium cordis boni, et fáciem bonam diffícile invénies, et cum labóre.
14	1	Beátus vir, qui non est lapsus verbo ex ore suo, et non est stimulátus in tristítia delícti.
14	2	Felix, qui non hábuit ánimi sui tristítiam, et non éxcidit a spe sua.
14	3	Viro cúpido et tenáci sine ratióne est substántia, et hómini lívido ad quid aurum?
14	4	Qui acérvat ex ánimo suo injúste, áliis cóngregat, et in bonis illíus álius luxuriábitur.
14	5	Qui sibi nequam est, cui álii bonus erit? et non jucundábitur in bonis suis.
14	6	Qui sibi ínvidet, nihil est illo néquius: et hæc reddítio est malítiæ illíus.
14	7	Et si bene fécerit, ignoránter et non volens facit: et in novíssimo maniféstat malítiam suam.
14	8	Nequam est óculus lívidi: et avértens fáciem suam, et despíciens ánimam suam.
14	9	Insatiábilis óculus cúpidi in parte iniquitátis: non satiábitur donec consúmat arefáciens ánimam suam.
14	10	Oculus malus ad mala, et non saturábitur pane, sed índigens et in tristítia erit super mensam suam.
14	11	Fili si habes, bénefac tecum, et Deo dignas oblatiónes offer.
14	12	Memor esto quóniam mors non tardat, et testaméntum inferórum quia demonstrátum est tibi: testaméntum enim hujus mundi morte moriétur.
14	13	Ante mortem bénefac amíco tuo, et secúndum vires tuas expórrigens da páuperi.
14	14	Non defraudéris a die bono, et partícula boni doni non te prætéreat.
14	15	Nonne áliis relínques dolóres et labóres tuos in divisióne sortis?
14	16	Da, et áccipe, et justífica ánimam tuam.
14	17	Ante óbitum tuum operáre justítiam: quóniam non est apud ínferos inveníre cibum.
14	18	Omnis caro sicut fœnum veteráscet, et sicut fólium fructíficans in árbore víridi.
14	19	Alia generántur, et ália dejiciúntur: sic generátio carnis et sánguinis, ália finítur, et ália náscitur.
14	20	Omne opus corruptíbile in fine defíciet, et qui illud operátur, ibit cum illo.
14	21	Et omne opus eléctum justificábitur: et qui operátur illud, honorábitur in illo.
14	22	Beátus vir, qui in sapiéntia morábitur, et qui in justítia sua meditábitur, et in sensu cogitábit circumspectiónem Dei.
14	23	Qui excógitat vias illíus in corde suo, et in abscónditis suis intélligens, vadens post illam quasi investigátor, et in viis illíus consístens:
14	24	qui réspicit per fenéstras illíus, et in jánuis illíus áudiens:
14	25	qui requiéscit juxta domum illíus, et in pariétibus illíus figens palum státuet cásulam suam ad manus illíus, et requiéscent in cásula illíus bona per ævum:
14	26	státuet fílios suos sub tégmine illíus, et sub ramis ejus morábitur:
14	27	protegétur sub tégmine illíus a fervóre, et in glória ejus requiéscet.
15	1	Qui timet Deum, fáciet bona: et qui cóntinens est justítiæ, apprehéndet illam,
15	2	et obviábit illi quasi mater honorificáta, et quasi múlier a virginitáte suscípiet illum.
15	3	Cibábit illum pane vitæ et intelléctus, et aqua sapiéntiæ salutáris potábit illum: et firmábitur in illo, et non flectétur:
15	4	et continébit illum, et non confundétur: et exaltábit illum apud próximos suos:
15	5	et in médio ecclésiæ apériet os ejus, et adimplébit illum spíritu sapiéntiæ et intelléctus, et stola glóriæ véstiet illum.
15	6	Jucunditátem et exsultatiónem thesaurizábit super illum, et nómine ætérno hereditábit illum.
15	7	Hómines stulti non apprehéndent illam, et hómines sensáti obviábunt illi. Hómines stulti non vidébunt eam: longe enim abest a supérbia et dolo.
15	8	Viri mendáces non erunt illíus mémores: et viri veráces inveniéntur in illa, et succéssum habébunt usque ad inspectiónem Dei.
15	9	Non est speciósa laus in ore peccatóris:
15	10	quóniam a Deo profécta est sapiéntia: sapiéntiæ enim Dei astábit laus, et in ore fidéli abundábit, et Dominátor dabit eam illi.
15	11	Non díxeris: Per Deum abest: quæ enim odit ne féceris.
15	12	Non dicas: Ille me implanávit: non enim necessárii sunt ei hómines ímpii.
15	13	Omne exsecraméntum erróris odit Dóminus, et non erit amábile timéntibus eum.
15	14	Deus ab inítio constítuit hóminem, et relíquit illum in manu consílii sui.
15	15	Adjécit mandáta et præcépta sua:
15	16	si volúeris mandáta serváre, conservábunt te, et in perpétuum fidem plácitam fácere.
15	17	Appósuit tibi aquam et ignem: ad quod volúeris porríge manum tuam.
15	18	Ante hóminem vita et mors, bonum et malum: quod placúerit ei, dábitur illi:
15	19	quóniam multa sapiéntia Dei, et fortis in poténtia, videns omnes sine intermissióne.
15	20	Oculi Dómini ad timéntes eum, et ipse agnóscit omnem óperam hóminis.
15	21	Némini mandávit ímpie ágere, et némini dedit spátium peccándi:
15	22	non enim concupíscit multitúdinem filiórum infidélium et inutílium.
16	1	Ne jucundéris in fíliis ímpiis, si multiplicéntur: nec oblectéris super ipsos, si non est timor Dei in illis.
16	2	Non credas vitæ illórum, et ne respéxeris in labóres eórum.
16	3	Mélior est enim unus timens Deum, quam mille fílii ímpii.
16	4	Et útile est mori sine fíliis, quam relínquere fílios ímpios.
16	5	Ab uno sensáto inhabitábitur pátria, tribus impiórum deserétur.
16	6	Multa tália vidit óculus meus, et fortióra horum audívit auris mea.
16	7	In synagóga peccántium exardébit ignis, et in gente incredíbili exardéscet ira.
16	8	Non exoravérunt pro peccátis suis antíqui gigántes, qui destrúcti sunt confidéntes suæ virtúti:
16	9	et non pepércit peregrinatióni Lot, et exsecrátus est eos præ supérbia verbi illórum.
16	10	Non misértus est illis, gentem totam perdens, et extolléntem se in peccátis suis.
16	11	Et sicut sexcénta míllia péditum, qui congregáti sunt in durítia cordis sui: et si unus fuísset cervicátus, mirum si fuísset immúnis.
16	12	Misericórdia enim et ira est cum illo. Potens exorátio, et effúndens iram.
16	13	Secúndum misericórdiam suam, sic corréptio illíus hóminem secúndum ópera sua júdicat.
16	14	Non effúgiet in rapína peccátor, et non retardábit sufferéntia misericórdiam faciéntis.
16	15	Omnis misericórdia fáciet locum unicuíque, secúndum méritum óperum suórum, et secúndum intelléctum peregrinatiónis ipsíus.
16	16	Non dicas: A Deo abscóndar, et ex summo quis mei memorábitur?
16	17	In pópulo magno non agnóscar: quæ est enim ánima mea in tam imménsa creatúra?
16	18	Ecce cælum, et cæli cælórum, abýssus, et univérsa terra, et quæ in eis sunt, in conspéctu illíus commovebúntur.
16	19	Montes simul, et colles, et fundaménta terræ, cum conspéxerit illa Deus, tremóre concutiéntur.
16	20	Et in ómnibus his insensátum est cor, et omne cor intellígitur ab illo:
16	21	et vias illíus quis intélligit, et procéllam, quam nec óculus vidébit hóminis?
16	22	Nam plúrima illíus ópera sunt in abscónsis: sed ópera justítiæ ejus quis enuntiábit, aut quis sustinébit? Longe enim est testaméntum a quibúsdam, et interrogátio ómnium in consummatióne est.
16	23	Qui minorátur corde cógitat inánia, et vir imprúdens et errans cógitat stulta.
16	24	Audi me fili, et disce disciplínam sensus, et in verbis meis atténde in corde tuo,
16	25	et dicam in æquitáte disciplínam, et scrutábor enarráre sapiéntiam: et in verbis meis atténde in corde tuo, et dico in æquitáte spíritus virtútes, quas pósuit Deus in ópera sua ab inítio, et in veritáte enúntio sciéntiam ejus.
16	26	In judício Dei ópera ejus ab inítio, et ab institutióne ipsórum distínxit partes illórum, et inítia eórum in géntibus suis.
16	27	Ornávit in ætérnum ópera illórum: nec esuriérunt, nec laboravérunt, et non destitérunt ab opéribus suis.
16	28	Unusquísque próximum sibi non angustiábit in ætérnum.
16	29	Non sis incredíbilis verbo illíus.
16	30	Post hæc Deus in terram respéxit, et implévit illam bonis suis.
16	31	Anima omnis vitális denuntiávit ante fáciem ipsíus, et in ipsam íterum revérsio illórum.
17	1	Deus creávit de terra hóminem, et secúndum imáginem suam fecit illum.
17	2	Et íterum convértit illum in ipsam, et secúndum se vestívit illum virtúte.
17	3	Númerum diérum, et tempus dedit illi, et dedit illi potestátem eórum, quæ sunt super terram.
17	4	Pósuit timórem illíus super omnem carnem, et dominátus est bestiárum et volatílium.
17	5	Creávit ex ipso adjutórium símile sibi: consílium, et linguam, et óculos, et aures, et cor dedit illis excogitándi, et disciplína intelléctus replévit illos.
17	6	Creávit illis sciéntiam spíritus, sensu implévit cor illórum, et mala et bona osténdit illis.
17	7	Pósuit óculum suum super corda illórum, osténdere illis magnália óperum suórum,
17	8	ut nomen sanctificatiónis colláudent: et gloriári in mirabílibus illíus, ut magnália enárrent óperum ejus.
17	9	Addidit illis disciplínam, et legem vitæ hereditávit illos.
17	10	Testaméntum ætérnum constítuit cum illis, et justítiam et judícia sua osténdit illis.
17	11	Et magnália honóris ejus vidit óculus illórum, et honórem vocis audiérunt aures illórum. Et dixit illis: Atténdite ab omni iníquo.
17	12	Et mandávit illis unicuíque de próximo suo.
17	13	Viæ illórum coram ipso sunt semper, non sunt abscónsæ ab óculis ipsíus.
17	14	In unamquámque gentem præpósuit rectórem:
17	15	et pars Dei, Israël facta est manifésta.
17	16	Et ómnia ópera illórum velut sol in conspéctu Dei: et óculi ejus sine intermissióne inspiciéntes in viis eórum.
17	17	Non sunt abscónsa testaménta per iniquitátem illórum, et omnes iniquitátes eórum in conspéctu Dei.
17	18	Eleemósyna viri quasi signáculum cum ipso, et grátiam hóminis quasi pupíllam conservábit.
17	19	Et póstea resúrget, et retríbuet illis retributiónem, unicuíque in caput ipsórum, et convértet in interióres partes terræ.
17	20	Pœniténtibus autem dedit viam justítiæ, et confirmávit deficiéntes sustinére, et destinávit illis sortem veritátis.
17	21	Convértere ad Dóminum, et relínque peccáta tua:
17	22	precáre ante fáciem Dómini, et mínue offendícula.
17	23	Revértere ad Dóminum, et avértere ab injustítia tua, et nimis ódito exsecratiónem:
17	24	et cognósce justítias et judícia Dei, et sta in sorte propositiónis, et oratiónis altíssimi Dei.
17	25	In partes vade sǽculi sancti, cum vivis et dántibus confessiónem Deo.
17	26	Non demoréris in erróre impiórum, ante mortem confitére. A mórtuo quasi nihil, perit conféssio.
17	27	Confitéberis vivens, vivus et sanus confitéberis, et laudábis Deum, et gloriáberis in miseratiónibus illíus.
17	28	Quam magna misericórdia Dómini, et propitiátio illíus converténtibus ad se!
17	29	Nec enim ómnia possunt esse in homínibus, quóniam non est immortális fílius hóminis, et in vanitáte malítiæ placuérunt.
17	30	Quid lucídius sole? et hic defíciet. Aut quid néquius quam quod excogitávit caro et sanguis? et hoc arguétur.
17	31	Virtútem altitúdinis cæli ipse cónspicit: et omnes hómines terra et cinis.
18	1	Qui vivit in ætérnum, creávit ómnia simul. Deus solus justificábitur, et manet invíctus rex in ætérnum.
18	2	Quis súfficit enarráre ópera illíus?
18	3	Quis enim investigábit magnália ejus?
18	4	Virtútem autem magnitúdinis ejus quis enuntiábit? aut quis adjíciet enarráre misericórdiam ejus?
18	5	Non est minúere neque adjícere, nec est inveníre magnália Dei.
18	6	Cum consummáverit homo, tunc incípiet: et cum quiéverit, aporiábitur.
18	7	Quid est homo? et quæ est grátia illíus? et quid bonum aut quid nequam illíus?
18	8	Númerus diérum hóminum, ut multum centum anni, quasi gutta aquæ maris deputáti sunt: et sicut cálculus arénæ, sic exígui anni in die ævi.
18	9	Propter hoc pátiens est Deus in illis, et effúndit super eos misericórdiam suam.
18	10	Vidit præsumptiónem cordis eórum, quóniam mala est: et cognóvit subversiónem illórum, quóniam nequam est.
18	11	Ideo adimplévit propitiatiónem suam in illis, et osténdit eis viam æquitátis.
18	12	Miserátio hóminis circa próximum suum: misericórdia autem Dei super omnem carnem.
18	13	Qui misericórdiam habet, docet et érudit quasi pastor gregem suum.
18	14	Miserétur excipiéntis doctrínam miseratiónis, et qui festínat in judíciis ejus.
18	15	Fili in bonis non des querélam, et in omni dato non des tristítiam verbi mali.
18	16	Nonne ardórem refrigerábit ros? sic et verbum mélius quam datum.
18	17	Nonne ecce verbum super datum bonum? sed útraque cum hómine justificáto.
18	18	Stultus ácriter improperábit: et datus indisciplináti tabéscere facit óculos.
18	19	Ante judícium para justítiam tibi, et ántequam loquáris disce.
18	20	Ante languórem ádhibe medicínam: et ante judícium intérroga teípsum, et in conspéctu Dei invénies propitiatiónem.
18	21	Ante languórem humília te, et in témpore infirmitátis osténde conversatiónem tuam.
18	22	Non impediáris oráre semper, et ne vereáris usque ad mortem justificári: quóniam merces Dei manet in ætérnum.
18	23	Ante oratiónem prǽpara ánimam tuam, et noli esse quasi homo qui tentat Deum.
18	24	Meménto iræ in die consummatiónis, et tempus retributiónis in conversatióne faciéi.
18	25	Meménto paupertátis in témpore abundántiæ, et necessitátum paupertátis in die divitiárum.
18	26	A mane usque ad vésperam immutábitur tempus, et hæc ómnia citáta in óculis Dei.
18	27	Homo sápiens in ómnibus métuet, et in diébus delictórum atténdet ab inértia.
18	28	Omnis astútus agnóscit sapiéntiam, et inveniénti eam dabit confessiónem.
18	29	Sensáti in verbis et ipsi sapiénter egérunt, et intellexérunt veritátem et justítiam, et implevérunt provérbia et judícia.
18	30	Post concupiscéntias tuas non eas, et a voluntáte tua avértere.
18	31	Si præstes ánimæ tuæ concupiscéntias ejus, fáciet te in gáudium inimícis tuis.
18	32	Ne oblectéris in turbis nec in módicis: assídua enim est commíssio illórum.
18	33	Ne fúeris medíocris in contentióne ex fœ́nore, et est tibi nihil in sácculo: eris enim ínvidus vitæ tuæ.
19	1	Operárius ebriósus non locupletábitur: et qui spernit módica, paulátim décidet.
19	2	Vinum et mulíeres apostatáre fáciunt sapiéntes, et árguent sensátos:
19	3	et qui se jungit fornicáriis, erit nequam: putrédo et vermes hereditábunt illum, et extollétur in exémplum majus, et tollétur de número ánima ejus.
19	4	Qui credit cito, levis corde est, et minorábitur: et qui delínquit in ánimam suam, ínsuper habébitur.
19	5	Qui gaudet iniquitáte, denotábitur: et qui odit correptiónem, minuétur vita: et qui odit loquacitátem, exstínguit malítiam.
19	6	Qui peccat in ánimam suam, pœnitébit: et qui jucundátur in malítia, denotábitur.
19	7	Ne íteres verbum nequam et durum, et non minoráberis.
19	8	Amíco et inimíco noli narráre sensum tuum: et si est tibi delíctum, noli denudáre:
19	9	áudiet enim te, et custódiet te, et quasi deféndens peccátum ódiet te, et sic áderit tibi semper.
19	10	Audísti verbum advérsus próximum tuum? commoriátur in te, fidens quóniam non te dirúmpet.
19	11	A fácie verbi párturit fátuus, tamquam gémitus partus infántis.
19	12	Sagítta infíxa fémori carnis, sic verbum in corde stulti.
19	13	Córripe amícum, ne forte non intelléxerit, et dicat: Non feci: aut, si fécerit, ne íterum addat fácere.
19	14	Córripe próximum, ne forte non díxerit: et si díxerit, ne forte íteret.
19	15	Córripe amícum: sæpe enim fit commíssio.
19	16	Et non omni verbo credas: est qui lábitur lingua, sed non ex ánimo.
19	17	Quis est enim qui non delíquerit in lingua sua? Córripe próximum ántequam comminéris.
19	18	Et da locum timóri Altíssimi: quia omnis sapiéntia timor Dei, et in illa timére Deum, et in omni sapiéntia disposítio legis.
19	19	Et non est sapiéntia nequítiæ disciplína: et non est cogitátus peccatórum prudéntia.
19	20	Est nequítia, et in ipsa exsecrátio: et est insípiens qui minúitur sapiéntia.
19	21	Mélior est homo, qui minúitur sapiéntia, et defíciens sensu in timóre, quam qui abúndat sensu, et transgréditur legem Altíssimi.
19	22	Est solértia certa, et ipsa iníqua.
19	23	Et est qui emíttit verbum certum enárrans veritátem. Est qui néquiter humíliat se, et interióra ejus plena sunt dolo:
19	24	et est qui se nímium submíttit a multa humilitáte: et est qui inclínat fáciem suam, et fingit se non vidére quod ignorátum est:
19	25	et si ab imbecillitáte vírium vetétur peccáre, si invénerit tempus malefaciéndi, malefáciet.
19	26	Ex visu cognóscitur vir, et ab occúrsu faciéi cognóscitur sensátus.
19	27	Amíctus córporis, et risus déntium, et ingréssus hóminis enúntiant de illo.
19	28	Est corréptio mendax in ira contumeliósi: et est judícium, quod non probátur esse bonum: et est tacens, et ipse est prudens.
20	1	Quam bonum est argúere, quam irásci, et confiténtem in oratióne non prohibére!
20	2	Concupiscéntia spadónis devirginábit juvénculam:
20	3	sic qui facit per vim judícium iníquum.
20	4	Quam bonum est corréptum manifestáre pœniténtiam! sic enim effúgies voluntárium peccátum.
20	5	Est tacens, qui invenítur sápiens: et est odíbilis, qui procax est ad loquéndum.
20	6	Est tacens non habens sensum loquélæ: et est tacens sciens tempus aptum.
20	7	Homo sápiens tacébit usque ad tempus: lascívus autem, et imprúdens non servábunt tempus.
20	8	Qui multis útitur verbis, lædet ánimam suam: et qui potestátem sibi sumit injúste, odiétur.
20	9	Est procéssio in malis viro indisciplináto, et est invéntio in detriméntum.
20	10	Est datum, quod non est útile: et est datum, cujus retribútio duplex.
20	11	Est propter glóriam minorátio: et est qui ab humilitáte levábit caput.
20	12	Est qui multa rédimat módico prétio, et restítuens ea in séptuplum.
20	13	Sápiens in verbis seípsum amábilem facit: grátiæ autem fatuórum effundéntur.
20	14	Datus insipiéntis non erit útilis tibi: óculi enim illíus septémplices sunt.
20	15	Exígua dabit, et multa improperábit: et apértio oris illíus inflammátio est.
20	16	Hódie fœnerátur quis, et cras éxpetit: odíbilis est homo hujúsmodi.
20	17	Fátuo non erit amícus, et non erit grátia bonis illíus:
20	18	qui enim edunt panem illíus, falsæ linguæ sunt. Quóties, et quanti irridébunt eum?
20	19	Neque enim quod habéndum erat, dirécto sensu distríbuit: simíliter et quod non erat habéndum.
20	20	Lapsus falsæ linguæ, quasi qui in paviménto cadens: sic casus malórum festinánter véniet.
20	21	Homo ácharis quasi fábula vana, in ore indisciplinatórum assídua erit.
20	22	Ex ore fátui reprobábitur parábola: non enim dicit illam in témpore suo.
20	23	Est qui vetátur peccáre præ inópia, et in réquie sua stimulábitur.
20	24	Est qui perdet ánimam suam præ confusióne, et ab imprudénti persóna perdet eam: persónæ autem acceptióne perdet se.
20	25	Est qui præ confusióne promíttit amíco, et lucrátus est eum inimícum gratis.
20	26	Oppróbrium nequam in hómine mendácium, et in ore indisciplinatórum assídue erit.
20	27	Pótior fur quam assidúitas viri mendácis: perditiónem autem ambo hereditábunt.
20	28	Mores hóminum mendácium sine honóre: et confúsio illórum cum ipsis sine intermissióne.
20	29	Sápiens in verbis prodúcet seípsum, et homo prudens placébit magnátis.
20	30	Qui operátur terram suam, inaltábit acérvum frugum: et qui operátur justítiam, ipse exaltábitur: qui vero placet magnátis, effúgiet iniquitátem.
20	31	Xénia et dona excǽcant óculos júdicum, et quasi mutus in ore avértit correptiónes eórum.
20	32	Sapiéntia abscónsa, et thesáurus invísus: quæ utílitas in utrísque?
20	33	Mélior est qui celat insipiéntiam suam, quam homo qui abscóndit sapiéntiam suam.
21	1	Fili peccásti? non adjícias íterum: sed et de prístinis deprecáre, ut tibi dimittántur.
21	2	Quasi a fácie cólubri fuge peccáta: et si accésseris ad illa, suscípient te.
21	3	Dentes leónis dentes ejus, interficiéntes ánimas hóminum.
21	4	Quasi rhomphǽa bis acúta omnis iníquitas, plagæ illíus non est sánitas.
21	5	Objurgátio et injúriæ annullábunt substántiam: et domus quæ nimis lócuples est annullábitur supérbia: sic substántia supérbi eradicábitur.
21	6	Deprecátio páuperis ex ore usque ad aures ejus pervéniet, et judícium festináto advéniet illi.
21	7	Qui odit correptiónem, vestígium est peccatóris: et qui timet Deum, convertétur ad cor suum.
21	8	Notus a longe potens lingua audáci: et sensátus scit labi se ab ipso.
21	9	Qui ædíficat domum suam impéndiis aliénis, quasi qui cólligat lápides suos in híeme.
21	10	Stupa collécta synagóga peccántium, et consummátio illórum flamma ignis.
21	11	Via peccatórum complanáta lapídibus: et in fine illórum ínferi, et ténebræ, et pœnæ.
21	12	Qui custódit justítiam, continébit sensum ejus.
21	13	Consummátio timóris Dei, sapiéntia et sensus.
21	14	Non erudiétur qui non est sápiens in bono.
21	15	Est autem sapiéntia, quæ abúndat in malo: et non est sensus ubi est amaritúdo.
21	16	Sciéntia sapiéntis tamquam inundátio abundábit, et consílium illíus sicut fons vitæ pérmanet.
21	17	Cor fátui quasi vas confráctum, et omnem sapiéntiam non tenébit.
21	18	Verbum sápiens quodcúmque audíerit scius laudábit, et ad se adjíciet: audívit luxuriósus, et displicébit illi, et projíciet illud post dorsum suum.
21	19	Narrátio fátui quasi sárcina in via: nam in lábiis sensáti inveniétur grátia.
21	20	Os prudéntis quǽritur in ecclésia, et verba illíus cogitábunt in córdibus suis.
21	21	Tamquam domus extermináta, sic fátuo sapiéntia: et sciéntia insensáti inenarrabília verba.
21	22	Cómpedes in pédibus, stulto doctrína: et quasi víncula mánuum super manum dextram.
21	23	Fátuus in risu exáltat vocem suam: vir autem sápiens vix tácite ridébit.
21	24	Ornaméntum áureum prudénti doctrína, et quasi brachiále in bráchio dextro.
21	25	Pes fátui fácilis in domum próximi: et homo perítus confundétur a persóna poténtis.
21	26	Stultus a fenéstra respíciet in domum: vir autem erudítus foris stabit.
21	27	Stultítia hóminis auscultáre per óstium: et prudens gravábitur contumélia.
21	28	Lábia imprudéntium stulta narrábunt: verba autem prudéntium statéra ponderabúntur.
21	29	In ore fatuórum cor illórum: et in corde sapiéntium os illórum.
21	30	Dum maledícit ímpius diábolum, maledícit ipse ánimam suam.
21	31	Susúrro coinquinábit ánimam suam, et in ómnibus odiétur: et qui cum eo mánserit, odiósus erit: tácitus et sensátus honorábitur.
22	1	In lápide lúteo lapidátus est piger: et omnes loquéntur super aspernatiónem illíus.
22	2	De stércore boum lapidátus est piger: et omnis, qui tetígerit eum, excútiet manus.
22	3	Confúsio patris est de fílio indisciplináto: fília autem in deminoratióne fiet.
22	4	Fília prudens heréditas viro suo: nam quæ confúndit, in contuméliam fit genitóris.
22	5	Patrem et virum confúndit audax, et ab ímpiis non minorábitur: ab utrísque autem inhonorábitur.
22	6	Música in luctu importúna narrátio: flagélla et doctrína in omni témpore sapiéntia.
22	7	Qui docet fátuum, quasi qui conglútinat testam.
22	8	Qui narrat verbum non audiénti, quasi qui éxcitat dormiéntem de gravi somno.
22	9	Cum dormiénte lóquitur qui enárrat stulto sapiéntiam: et in fine narratiónis dicit: Quis est hic?
22	10	Supra mórtuum plora, defécit enim lux ejus: et supra fátuum plora, defécit enim sensus.
22	11	Módicum plora super mórtuum, quóniam requiévit.
22	12	Nequíssimi enim nequíssima vita super mortem fátui.
22	13	Luctus mórtui septem dies: fátui autem et ímpii omnes dies vitæ illórum.
22	14	Cum stulto ne multum loquáris, et cum insensáto ne abíeris.
22	15	Serva te ab illo, ut non moléstiam hábeas, et non coinquináberis peccáto illíus.
22	16	Deflécte ab illo, et invénies réquiem, et non acediáberis in stultítia illíus.
22	17	Super plumbum quid gravábitur? et quod illi áliud nomen quam fátuus?
22	18	Arénam, et salem, et massam ferri facílius est ferre quam hóminem imprudéntem, et fátuum, et ímpium.
22	19	Loraméntum lígneum colligátum in fundaménto ædifícii non dissolvétur: sic et cor confirmátum in cogitatióne consílii.
22	20	Cogitátus sensáti in omni témpore metu non depravábitur.
22	21	Sicut pali in excélsis, et cæménta sine impénsa pósita contra fáciem venti non permanébunt:
22	22	sic et cor tímidum in cogitatióne stulti contra ímpetum timóris non resístet.
22	23	Sicut cor trépidum in cogitatióne fátui, omni témpore non métuet, sic et qui in præcéptis Dei pérmanet semper.
22	24	Pungens óculum dedúcit lácrymas, et qui pungit cor profert sensum.
22	25	Mittens lápidem in volatília, dejíciet illa: sic et qui conviciátur amíco, dissólvit amicítiam.
22	26	Ad amícum etsi prodúxeris gládium, non despéres: est enim regréssus. Ad amícum
22	27	si aperúeris os triste, non tímeas: est enim concordátio: excépto convítio, et impropério, et supérbia, et mystérii revelatióne, et plaga dolósa: in his ómnibus effúgiet amícus.
22	28	Fidem pósside cum amíco in paupertáte illíus, ut et in bonis illíus lætéris.
22	29	In témpore tribulatiónis illíus pérmane illi fidélis, ut et in hereditáte illíus cohǽres sis.
22	30	Ante ignem camíni vapor, et fumus ignis inaltátur: sic et ante sánguinem maledícta, et contuméliæ, et minæ.
22	31	Amícum salutáre non confúndar, a fácie illíus non me abscóndam: et si mala mihi evénerint per illum, sustinébo.
22	32	Omnis qui áudiet, cavébit se ab eo.
22	33	Quis dabit ori meo custódiam, et super lábia mea signáculum certum, ut non cadam ab ipsis, et lingua mea perdat me?
23	1	Dómine pater, et dominátor vitæ meæ, ne derelínquas me in consílio eórum, nec sinas me cádere in illis.
23	2	Quis superpónet in cogitátu meo flagélla, et in corde meo doctrínam sapiéntiæ, ut ignoratiónibus eórum non parcant mihi, et non appáreant delícta eórum,
23	3	et ne adincréscant ignorántiæ meæ, et multiplicéntur delícta mea, et peccáta mea abúndent, et íncidam in conspéctu adversariórum meórum, et gáudeat super me inimícus meus?
23	4	Dómine pater, et Deus vitæ meæ, ne derelínquas me in cogitátu illórum.
23	5	Extolléntiam oculórum meórum ne déderis mihi, et omne desidérium avérte a me.
23	6	Aufer a me ventris concupiscéntias, et concúbitus concupiscéntiæ ne apprehéndant me, et ánimæ irreverénti et infrunítæ ne tradas me.
23	7	Doctrínam oris audíte fílii: et qui custodíerit illam, non périet lábiis, nec scandalizábitur in opéribus nequíssimis.
23	8	In vanitáte sua apprehénditur peccátor: et supérbus et malédicus scandalizábitur in illis.
23	9	Juratióni non assuéscat os tuum: multi enim casus in illa.
23	10	Nominátio vero Dei non sit assídua in ore tuo, et nomínibus sanctórum non admisceáris: quóniam non eris immúnis ab eis.
23	11	Sicut enim servus interrogátus assídue a livóre non minúitur, sic omnis jurans et nóminans in toto a peccáto non purgábitur.
23	12	Vir multum jurans implébitur iniquitáte, et non discédet a domo illíus plaga.
23	13	Et si frustráverit, delíctum illíus super ipsum erit: et si dissimuláverit, delínquit duplíciter:
23	14	et si in vácuum juráverit, non justificábitur: replébitur enim retributióne domus illíus.
23	15	Est et ália loquéla contrária morti: non inveniátur in hereditáte Jacob.
23	16	Etenim a misericórdibus ómnia hæc auferéntur, et in delíctis non volutabúntur.
23	17	Indisciplinátæ loquélæ non assuéscat os tuum: est enim in illa verbum peccáti.
23	18	Meménto patris et matris tuæ, in médio enim magnatórum consístis:
23	19	ne forte obliviscátur te Deus in conspéctu illórum, et assiduitáte tua infatuátus, impropérium patiáris, et maluísses non nasci, et diem nativitátis tuæ maledícas.
23	20	Homo assuétus in verbis impropérii, in ómnibus diébus suis non erudiétur.
23	21	Duo génera abúndant in peccátis, et tértium addúcit iram et perditiónem.
23	22	Anima cálida quasi ignis ardens, non exstinguétur donec áliquid glútiat:
23	23	et homo nequam in ore carnis suæ non désinet donec incéndat ignem.
23	24	Hómini fornicário omnis panis dulcis: non fatigábitur transgrédiens usque ad finem.
23	25	Omnis homo qui transgréditur lectum suum, contémnens in ánimam suam, et dicens: Quis me videt?
23	26	Ténebræ circúmdant me, et paríetes coopériunt me, et nemo circúmspicit me: quem véreor? delictórum meórum non memorábitur Altíssimus.
23	27	Et non intélligit quóniam ómnia videt óculus illíus, quóniam expéllit a se timórem Dei hujúsmodi hóminis timor, et óculi hóminum timéntes illum:
23	28	et non cognóvit quóniam óculi Dómini multo plus lucidióres sunt super solem, circumspiciéntes omnes vias hóminum, et profúndum abýssi, et hóminum corda, intuéntes in abscónditas partes.
23	29	Dómino enim Deo ántequam crearéntur, ómnia sunt ágnita: sic et post perféctum réspicit ómnia.
23	30	Hic in platéis civitátis vindicábitur, et quasi pullus equínus fugábitur, et ubi non sperávit apprehendétur.
23	31	Et erit dédecus ómnibus, eo quod non intelléxerit timórem Dómini.
23	32	Sic et múlier omnis relínquens virum suum, et státuens hereditátem ex aliéno matrimónio:
23	33	primo enim in lege Altíssimi incredíbilis fuit: secúndo in virum suum delíquit: tértio in adultério fornicáta est, et ex álio viro fílios státuit sibi.
23	34	Hæc in ecclésiam adducétur, et in fílios ejus respiciétur.
23	35	Non tradent fílii ejus radíces, et rami ejus non dabunt fructum:
23	36	derelínquet in maledíctum memóriam ejus, et dédecus illíus non delébitur.
23	37	Et agnóscent qui derelícti sunt, quóniam nihil mélius est quam timor Dei: et nihil dúlcius, quam respícere in mandátis Dómini.
23	38	Glória magna est sequi Dóminum: longitúdo enim diérum assumétur ab eo.
24	1	Sapiéntia laudábit ánimam suam, et in Deo honorábitur, et in médio pópuli sui gloriábitur,
24	2	et in ecclésiis Altíssimi apériet os suum, et in conspéctu virtútis illíus gloriábitur,
24	3	et in médio pópuli sui exaltábitur, et in plenitúdine sancta admirábitur,
24	4	et in multitúdine electórum habébit laudem, et inter benedíctos benedicétur, dicens:
24	5	Ego ex ore Altíssimi prodívi, primogénita ante omnem creatúram:
24	6	ego feci in cælis ut orirétur lumen indefíciens, et sicut nébula texi omnem terram:
24	7	ego in altíssimis habitávi, et thronus meus in colúmna nubis.
24	8	Gyrum cæli circuívi sola, et profúndum abýssi penetrávi, in flúctibus maris ambulávi,
24	9	et in omni terra steti: et in omni pópulo,
24	10	et in omni gente primátum hábui:
24	11	et ómnium excelléntium et humílium corda virtúte calcávi: et in his ómnibus réquiem quæsívi, et in hereditáte Dómini morábor.
24	12	Tunc præcépit, et dixit mihi Creátor ómnium: et qui creávit me, requiévit in tabernáculo meo,
24	13	et dixit mihi: In Jacob inhábita, et in Israël hereditáre, et in eléctis meis mitte radíces.
24	14	Ab inítio, et ante sǽcula creáta sum, et usque ad futúrum sǽculum non désinam, et in habitatióne sancta coram ipso ministrávi.
24	15	Et sic in Sion firmáta sum, et in civitáte sanctificáta simíliter requiévi, et in Jerúsalem potéstas mea.
24	16	Et radicávi in pópulo honorificáto, et in parte Dei mei heréditas illíus, et in plenitúdine sanctórum deténtio mea.
24	17	Quasi cedrus exaltáta sum in Líbano, et quasi cypréssus in monte Sion:
24	18	quasi palma exaltáta sum in Cades, et quasi plantátio rosæ in Jéricho:
24	19	quasi olíva speciósa in campis, et quasi plátanus exaltáta sum juxta aquam in platéis.
24	20	Sicut cinnamómum, et bálsamum aromatízans odórem dedi: quasi myrrha elécta dedi suavitátem odóris:
24	21	et quasi storax, et gálbanus, et úngula, et gutta, et quasi Líbanus non incísus vaporávi habitatiónem meam, et quasi bálsamum non mistum odor meus.
24	22	Ego quasi terebínthus exténdi ramos meos, et rami mei honóris et grátiæ.
24	23	Ego quasi vitis fructificávi suavitátem odóris: et flores mei fructus honóris et honestátis.
24	24	Ego mater pulchræ dilectiónis, et timóris, et agnitiónis, et sanctæ spei.
24	25	In me grátia omnis viæ et veritátis, in me omnis spes vitæ et virtútis.
24	26	Transíte ad me omnes qui concupíscitis me, et a generatiónibus meis implémini:
24	27	spíritus enim meus super mel dulcis, et heréditas mea super mel et favum:
24	28	memória mea in generatiónes sæculórum.
24	29	Qui edunt me, adhuc esúrient: et qui bibunt me, adhuc sítient.
24	30	Qui audit me, non confundétur: et qui operántur in me, non peccábunt.
24	31	Qui elúcidant me, vitam ætérnam habébunt.
24	32	Hæc ómnia liber vitæ, et testaméntum Altíssimi, et agnítio veritátis.
24	33	Legem mandávit Móyses in præcéptis justitiárum, et hereditátem dómui Jacob, et Israël promissiónes.
24	34	Pósuit David púero suo excitáre regem ex ipso fortíssimum, et in throno honóris sedéntem in sempitérnum.
24	35	Qui implet quasi Phison sapiéntiam, et sicut Tigris in diébus novórum.
24	36	Qui adímplet quasi Euphrátes sensum: qui multíplicat quasi Jordánis in témpore messis.
24	37	Qui mittit disciplínam sicut lucem, et assístens quasi Gehon in die vindémiæ.
24	38	Qui pérficit primus scire ipsam, et infírmior non investigábit eam.
24	39	A mari enim abundávit cogitátio ejus, et consílium illíus ab abýsso magna.
24	40	Ego sapiéntia effúdi flúmina.
24	41	Ego quasi trames aquæ imménsæ de flúvio, ego quasi flúvii dióryx, et sicut aquædúctus exívi de paradíso:
24	42	dixi: Rigábo hortum meum plantatiónum, et inebriábo prati mei fructum.
24	43	Et ecce factus est mihi trames abúndans, et flúvius meus appropinquávit ad mare:
24	44	quóniam doctrínam quasi antelucánum illúmino ómnibus, et enarrábo illam usque ad longínquum.
24	45	Penetrábo omnes inferióres partes terræ, et inspíciam omnes dormiéntes, et illuminábo omnes sperántes in Dómino.
24	46	Adhuc doctrínam quasi prophetíam effúndam, et relínquam illam quæréntibus sapiéntiam, et non désinam in progénies illórum usque in ævum sanctum.
24	47	Vidéte quóniam non soli mihi laborávi, sed ómnibus exquiréntibus veritátem.
25	1	In tribus plácitum est spirítui meo, quæ sunt probáta coram Deo et homínibus:
25	2	concórdia fratrum, et amor proximórum, et vir et múlier bene sibi consentiéntes.
25	3	Tres spécies odívit ánima mea, et ággravor valde ánimæ illórum:
25	4	páuperem supérbum, dívitem mendácem, senem fátuum et insensátum.
25	5	Quæ in juventúte tua non congregásti, quómodo in senectúte tua invénies?
25	6	Quam speciósum canitiéi judícium, et presbýteris cognóscere consílium!
25	7	Quam speciósa veteránis sapiéntia, et gloriósis intelléctus, et consílium!
25	8	Coróna senum multa perítia, et glória illórum timor Dei.
25	9	Novem insuspicabília cordis magnificávi: et décimum dicam in lingua homínibus:
25	10	homo, qui jucundátur in fíliis, vivens et videns subversiónem inimicórum suórum.
25	11	Beátus, qui hábitat cum mulíere sensáta, et qui lingua sua non est lapsus, et qui non servívit indígnis se.
25	12	Beátus, qui invénit amícum verum, et qui enárrat justítiam auri audiénti.
25	13	Quam magnus, qui invénit sapiéntiam et sciéntiam! sed non est super timéntem Dóminum.
25	14	Timor Dei super ómnia se superpósuit.
25	15	Beátus homo, cui donátum est habére timórem Dei: qui tenet illum, cui assimilábitur?
25	16	Timor Dei inítium dilectiónis ejus: fídei autem inítium agglutinándum est ei.
25	17	Omnis plaga tristítia cordis est: et omnis malítia, nequítia mulíeris.
25	18	Et omnem plagam, et non plagam vidébit cordis:
25	19	et omnem nequítiam, et non nequítiam mulíeris:
25	20	et omnem obdúctum, et non obdúctum odiéntium:
25	21	et omnem vindíctam, et non vindíctam inimicórum.
25	22	Non est caput néquius super caput cólubri:
25	23	et non est ira super iram mulíeris. Commorári leóni et dracóni placébit, quam habitáre cum mulíere nequam.
25	24	Nequítia mulíeris immútat fáciem ejus: et obcǽcat vultum suum tamquam ursus: et quasi saccum osténdit. In médio proximórum ejus
25	25	ingémuit vir ejus, et áudiens suspirávit módicum.
25	26	Brevis omnis malítia super malítiam mulíeris: sors peccatórum cadat super illam.
25	27	Sicut ascénsus arenósus in pédibus veteráni, sic múlier linguáta hómini quiéto.
25	28	Ne respícias in mulíeris spéciem, et non concupíscas mulíerem in spécie.
25	29	Mulíeris ira, et irreveréntia, et confúsio magna.
25	30	Múlier si primátum hábeat, contrária est viro suo.
25	31	Cor húmile, et fácies tristis, et plaga cordis, múlier nequam.
25	32	Manus débiles, et génua dissolúta, múlier quæ non beatíficat virum suum.
25	33	A mulíere inítium factum est peccáti, et per illam omnes mórimur.
25	34	Non des aquæ tuæ éxitum, nec módicum: nec mulíeri nequam véniam prodeúndi.
25	35	Si non ambuláverit ad manum tuam, confúndet te in conspéctu inimicórum.
25	36	A cárnibus tuis abscínde illam, ne semper te abutátur.
26	1	Mulíeris bonæ beátus vir: númerus enim annórum illíus duplex.
26	2	Múlier fortis obléctat virum suum, et annos vitæ illíus in pace implébit.
26	3	Pars bona, múlier bona, in parte timéntium Deum dábitur viro pro factis bonis:
26	4	dívitis autem, et páuperis cor bonum, in omni témpore vultus illórum hílaris.
26	5	A tribus tímuit cor meum, et in quarto fácies mea métuit:
26	6	delatúram civitátis, et collectiónem pópuli:
26	7	calúmniam mendácem, super mortem, ómnia grávia.
26	8	Dolor cordis et luctus, múlier zelótypa.
26	9	In mulíere zelótypa flagéllum linguæ, ómnibus commúnicans.
26	10	Sicut boum jugum, quod movétur, ita et múlier nequam: qui tenet illam, quasi qui apprehéndit scorpiónem.
26	11	Múlier ebriósa, ira magna: et contumélia, et turpitúdo illíus non tegétur.
26	12	Fornicátio mulíeris in extolléntia oculórum, et in pálpebris illíus agnoscétur.
26	13	In fília non averténte se, firma custódiam: ne invénta occasióne utátur se.
26	14	Ab omni irreveréntia oculórum ejus cave, et ne miréris si te negléxerit:
26	15	sicut viátor sítiens ad fontem os apériet, et ab omni aqua próxima bibet, et contra omnem palum sedébit, et contra omnem sagíttam apériet pháretram donec defíciat.
26	16	Grátia mulíeris sédulæ delectábit virum suum, et ossa illíus impinguábit.
26	17	Disciplína illíus datum Dei est.
26	18	Múlier sensáta et tácita, non est immutátio erudítæ ánimæ.
26	19	Grátia super grátiam, múlier sancta et pudoráta.
26	20	Omnis autem ponderátio non est digna continéntis ánimæ.
26	21	Sicut sol óriens mundo in altíssimis Dei, sic mulíeris bonæ spécies in ornaméntum domus ejus:
26	22	lucérna splendens super candelábrum sanctum, et spécies faciéi super ætátem stábilem.
26	23	Colúmnæ áureæ super bases argénteas, et pedes firmi super plantas stábilis mulíeris.
26	24	Fundaménta ætérna supra petram sólidam, et mandáta Dei in corde mulíeris sanctæ.
26	25	In duóbus contristátum est cor meum, et in tértio iracúndia mihi advénit:
26	26	vir bellátor defíciens per inópiam: et vir sensátus contémptus:
26	27	et qui transgréditur a justítia ad peccátum, Deus parávit eum ad rhomphǽam.
26	28	Duæ spécies diffíciles et periculósæ mihi apparuérunt: diffícile exúitur negótians a negligéntia: et non justificábitur caupo a peccátis labiórum.
27	1	Propter inópiam multi deliquérunt: et qui quærit locupletári, avértit óculum suum.
27	2	Sicut in médio compáginis lápidum palus fígitur, sic et inter médium venditiónis et emptiónis angustiábitur peccátum.
27	3	Conterétur cum delinquénte delíctum.
27	4	Si non in timóre Dómini tenúeris te instánter, cito subvertétur domus tua.
27	5	Sicut in percussúra cribri remanébit pulvis, sic apória hóminis in cogitátu illíus.
27	6	Vasa fíguli probat fornax, et hómines justos tentátio tribulatiónis.
27	7	Sicut rusticátio de ligno osténdit fructum illíus, sic verbum ex cogitátu cordis hóminis.
27	8	Ante sermónem non laudes virum: hæc enim tentátio est hóminum.
27	9	Si sequáris justítiam, apprehéndes illam, et índues quasi podérem honóris: et inhabitábis cum ea, et próteget te in sempitérnum, et in die agnitiónis invénies firmaméntum.
27	10	Volatília ad sibi simília convéniunt: et véritas ad eos, qui operántur illam, revertétur.
27	11	Leo venatióni insidiátur semper: sic peccáta operántibus iniquitátes.
27	12	Homo sanctus in sapiéntia manet sicut sol: nam stultus sicut luna mutátur.
27	13	In médio insensatórum serva verbum témpori: in médio autem cogitántium assíduus esto.
27	14	Narrátio peccántium odiósa, et risus illórum in delíciis peccáti.
27	15	Loquéla multum jurans horripilatiónem cápiti státuet: et irreveréntia ipsíus obturátio áurium.
27	16	Effúsio sánguinis in rixa superbórum: et maledíctio illórum audítus gravis.
27	17	Qui denúdat arcána amíci, fidem perdit, et non invéniet amícum ad ánimum suum.
27	18	Dílige próximum, et conjúngere fide cum illo.
27	19	Quod si denudáveris abscónsa illíus, non persequéris post eum.
27	20	Sicut enim homo, qui perdit amícum suum, sic et qui perdit amicítiam próximi sui.
27	21	Et sicut qui dimíttit avem de manu sua, sic dereliquísti próximum tuum, et non eum cápies.
27	22	Non illum sequáris, quóniam longe abest: effúgit enim quasi cáprea de láqueo: quóniam vulneráta est ánima ejus:
27	23	ultra eum non póteris colligáre. Et maledícti est concordátio:
27	24	denudáre autem amíci mystéria, desperátio est ánimæ infelícis.
27	25	Annuens óculo fábricat iníqua, et nemo eum abjíciet.
27	26	In conspéctu oculórum tuórum condulcábit os suum, et super sermónes tuos admirábitur: novíssime autem pervértet os suum, et in verbis tuis dabit scándalum.
27	27	Multa odívi, et non coæquávi ei, et Dóminus ódiet illum.
27	28	Qui in altum mittit lápidem, super caput ejus cadet: et plaga dolósa dolósi dívidet vúlnera.
27	29	Et qui fóveam fodit, íncidet in eam: et qui státuit lápidem próximo, offéndet in eo: et qui láqueum álii ponit, períbit in illo.
27	30	Faciénti nequíssimum consílium, super ipsum devolvétur, et non agnóscet unde advéniat illi.
27	31	Illúsio et impropérium superbórum, et vindícta sicut leo insidiábitur illi.
27	32	Láqueo períbunt qui oblectántur casu justórum: dolor autem consúmet illos ántequam moriántur.
27	33	Ira et furor, útraque exsecrabília sunt, et vir peccátor cóntinens erit illórum.
28	1	Qui vindicári vult, a Dómino invéniet vindíctam, et peccáta illíus servans servábit.
28	2	Relínque próximo tuo nocénti te, et tunc deprecánti tibi peccáta solvéntur.
28	3	Homo hómini resérvat iram, et a Deo quærit medélam?
28	4	In hóminem símilem sibi non habet misericórdiam, et de peccátis suis deprecátur?
28	5	Ipse cum caro sit, resérvat iram, et propitiatiónem petit a Deo? quis exorábit pro delíctis illíus?
28	6	Meménto novissimórum, et désine inimicári:
28	7	tabitúdo enim et mors ímminent in mandátis ejus.
28	8	Memoráre timórem Dei, et non irascáris próximo.
28	9	Memoráre testaméntum Altíssimi, et déspice ignorántiam próximi.
28	10	Abstine te a lite, et mínues peccáta.
28	11	Homo enim iracúndus incéndit litem, et vir peccátor turbábit amícos, et in médio pacem habéntium immíttet inimicítiam.
28	12	Secúndum enim ligna silvæ sic ignis exardéscit: et secúndum virtútem hóminis, sic iracúndia illíus erit, et secúndum substántiam suam exaltábit iram suam.
28	13	Certámen festinátum incéndit ignem, et lis festínans effúndit sánguinem: et lingua testíficans addúcit mortem.
28	14	Si suffláveris in scintíllam, quasi ignis exardébit: et si exspúeris super illam, exstinguétur: útraque ex ore proficiscúntur.
28	15	Susúrro et bilínguis maledíctus: multos enim turbábit pacem habéntes.
28	16	Lingua tértia multos commóvit, et dispérsit illos de gente in gentem:
28	17	civitátes murátas dívitum destrúxit, et domus magnatórum effódit.
28	18	Virtútes populórum concídit, et gentes fortes dissólvit.
28	19	Lingua tértia mulíeres virátas ejécit, et privávit illas labóribus suis.
28	20	Qui réspicit illam non habébit réquiem, nec habébit amícum in quo requiéscat.
28	21	Flagélli plaga livórem facit: plaga autem linguæ commínuet ossa.
28	22	Multi cecidérunt in ore gládii, sed non sic quasi qui interiérunt per linguam suam.
28	23	Beátus qui tectus est a lingua nequam, qui in iracúndiam illíus non transívit, et qui non attráxit jugum illíus, et in vínculis ejus non est ligátus:
28	24	jugum enim illíus, jugum férreum est: et vínculum illíus, vínculum ǽreum est.
28	25	Mors illíus mors nequíssima: et útilis pótius inférnus quam illa.
28	26	Perseverántia illíus non permanébit, sed obtinébit vias injustórum: et in flamma sua non combúret justos.
28	27	Qui relínquunt Deum íncident in illam, et exardébit in illis, et non exstinguétur, et immittétur in illos quasi leo, et quasi pardus lædet illos.
28	28	Sepi aures tuas spinis, linguam nequam noli audíre, et ori tuo fácito óstia et seras.
28	29	Aurum tuum et argéntum tuum confla, et verbis tuis fácito statéram, et frenos ori tuo rectos:
28	30	et atténde ne forte labáris in lingua, et cadas in conspéctu inimicórum insidiántium tibi, et sit casus tuus insanábilis in mortem.
29	1	Qui facit misericórdiam, fœnerátur próximo suo: et qui prǽvalet manu, mandáta servat.
29	2	Fœneráre próximo tuo in témpore necessitátis illíus: et íterum redde próximo in témpore suo.
29	3	Confírma verbum, et fidéliter age cum illo: et in omni témpore invénies quod tibi necessárium est.
29	4	Multi quasi inventiónem æstimavérunt fœnus, et præstitérunt moléstiam his, qui se adjuvérunt.
29	5	Donec accípiant, osculántur manus dantis, et in promissiónibus humíliant vocem suam:
29	6	et in témpore redditiónis postulábit tempus, et loquétur verba tǽdii et murmuratiónum, et tempus causábitur:
29	7	si autem potúerit réddere, adversábitur: sólidi vix reddet dimídium, et computábit illud quasi inventiónem:
29	8	sin autem fraudábit illum pecúnia sua, et possidébit illum inimícum gratis:
29	9	et convítia et maledícta reddet illi, et pro honóre et benefício reddet illi contuméliam.
29	10	Multi non causa nequítiæ non fœneráti sunt, sed fraudári gratis timuérunt.
29	11	Verúmtamen super húmilem ánimo fórtior esto, et pro eleemósyna non trahas illum.
29	12	Propter mandátum assúme páuperem: et propter inópiam ejus ne dimíttas eum vácuum.
29	13	Perde pecúniam propter fratrem et amícum tuum, et non abscóndas illam sub lápide in perditiónem.
29	14	Pone thesáurum tuum in præcéptis Altíssimi, et próderit tibi magis quam aurum.
29	15	Conclúde eleemósynam in corde páuperis, et hæc pro te exorábit ab omni malo.
29	16	Super scutum poténtis,
29	17	et super lánceam
29	18	advérsus inimícum tuum pugnábit.
29	19	Vir bonus fidem facit pro próximo suo: et qui perdíderit confusiónem, derelínquet sibi.
29	20	Grátiam fidejussóris ne obliviscáris: dedit enim pro te ánimam suam.
29	21	Repromissórem fugit peccátor et immúndus.
29	22	Bona repromissóris sibi ascríbit peccátor: et ingrátus sensu derelínquet liberántem se.
29	23	Vir repromíttit de próximo suo: et cum perdíderit reveréntiam, derelinquétur ab eo.
29	24	Repromíssio nequíssima multos pérdidit dirigéntes, et commóvit illos quasi fluctus maris.
29	25	Viros poténtes gyrans migráre fecit, et vagáti sunt in géntibus aliénis.
29	26	Peccátor transgrédiens mandátum Dómini, íncidet in promissiónem nequam: et qui conátur multa ágere, íncidet in judícium.
29	27	Recúpera próximum secúndum virtútem tuam, et atténde tibi ne íncidas.
29	28	Inítium vitæ hóminis aqua et panis, et vestiméntum, et domus prótegens turpitúdinem.
29	29	Mélior est victus páuperis sub tégmine ásserum, quam épulæ spléndidæ in péregre sine domicílio.
29	30	Mínimum pro magno pláceat tibi, et impropérium peregrinatiónis non áudies.
29	31	Vita nequam hospitándi de domo in domum: et ubi hospitábitur non fiduciáliter aget, nec apériet os.
29	32	Hospitábitur, et pascet, et potábit ingrátos, et ad hæc amára áudiet.
29	33	Transi hospes, et orna mensam: et quæ in manu habes, ciba céteros.
29	34	Exi a fácie honóris amicórum meórum: necessitúdine domus meæ hospítio mihi factus est frater.
29	35	Grávia hæc hómini habénti sensum: corréptio domus, et impropérium fœneratóris.
30	1	Qui díligit fílium suum, assíduat illi flagélla, ut lætétur in novíssimo suo, et non palpet proximórum óstia.
30	2	Qui docet fílium suum, laudábitur in illo, et in médio domesticórum in illo gloriábitur.
30	3	Qui docet fílium suum, in zelum mittit inimícum, et in médio amicórum gloriábitur in illo.
30	4	Mórtuus est pater ejus, et quasi non est mórtuus: símilem enim relíquit sibi post se.
30	5	In vita sua vidit, et lætátus est in illo: in óbitu suo non est contristátus, nec confúsus est coram inimícis.
30	6	Relíquit enim defensórem domus contra inimícos, et amícis reddéntem grátiam.
30	7	Pro animábus filiórum colligábit vúlnera sua, et super omnem vocem turbabúntur víscera ejus.
30	8	Equus indómitus evádit durus, et fílius remíssus evádet præceps.
30	9	Lacta fílium, et pavéntem te fáciet: lude cum eo, et contristábit te.
30	10	Non corrídeas illi, ne dóleas, et in novíssimo obstupéscent dentes tui.
30	11	Non des illi potestátem in juventúte, et ne despícias cogitátus illíus.
30	12	Curva cervícem ejus in juventúte, et tunde látera ejus dum infans est, ne forte indúret, et non credat tibi, et erit tibi dolor ánimæ.
30	13	Doce fílium tuum, et operáre in illo, ne in turpitúdinem illíus offéndas.
30	14	Mélior est pauper sanus, et fortis víribus, quam dives imbecíllis et flagellátus malítia.
30	15	Salus ánimæ in sanctitáte justítiæ mélior est omni auro et argénto: et corpus válidum quam census imménsus.
30	16	Non est census super censum salútis córporis: et non est oblectaméntum super cordis gáudium.
30	17	Mélior est mors quam vita amára: et réquies ætérna quam languor persevérans.
30	18	Bona abscóndita in ore clauso, quasi appositiónes epulárum circumpósitæ sepúlcro.
30	19	Quid próderit libátio idólo? nec enim manducábit, nec odorábit:
30	20	sic qui effugátur a Dómino, portans mercédes iniquitátis:
30	21	videns óculis, et ingemíscens, sicut spado compléctens vírginem, et suspírans.
30	22	Tristítiam non des ánimæ tuæ, et non afflígas temetípsum in consílio tuo.
30	23	Jucúnditas cordis, hæc est vita hóminis, et thesáurus sine defectióne sanctitátis: et exsultátio viri est longǽvitas.
30	24	Miserére ánimæ tuæ placens Deo, et cóntine: cóngrega cor tuum in sanctitáte ejus, et tristítiam longe repélle a te.
30	25	Multos enim occídit tristítia, et non est utílitas in illa.
30	26	Zelus et iracúndia mínuunt dies, et ante tempus senéctam addúcet cogitátus.
30	27	Spléndidum cor, et bonum in épulis est: épulæ enim illíus diligénter fiunt.
31	1	Vigília honestátis tabefáciet carnes, et cogitátus illíus áuferet somnum.
31	2	Cogitátus præsciéntiæ avértit sensum, et infírmitas gravis sóbriam facit ánimam.
31	3	Laborávit dives in congregatióne substántiæ, et in réquie sua replébitur bonis suis.
31	4	Laborávit pauper in diminutióne victus, et in fine inops fit.
31	5	Qui aurum díligit, non justificábitur: et qui inséquitur consumptiónem, replébitur ex ea.
31	6	Multi dati sunt in auri casus, et facta est in spécie ipsíus perdítio illórum.
31	7	Lignum offensiónis est aurum sacrificántium: væ illis, qui sectántur illud, et omnis imprúdens depériet in illo.
31	8	Beátus dives, qui invéntus est sine mácula: et qui post aurum non ábiit, nec sperávit in pecúnia et thesáuris.
31	9	Quis est hic, et laudábimus eum? fecit enim mirabília in vita sua.
31	10	Qui probátus est in illo, et perféctus est, erit illi glória ætérna: qui pótuit tránsgredi, et non est transgréssus: fácere mala, et non fecit:
31	11	ideo stabilíta sunt bona illíus in Dómino, et eleemósynas illíus enarrábit omnis ecclésia sanctórum.
31	12	Supra mensam magnam sedísti? non apérias super illam faucem tuam prior.
31	13	Non dicas sic: Multa sunt, quæ super illam sunt.
31	14	Meménto quóniam malus est óculus nequam.
31	15	Néquius óculo quid creátum est? ídeo ab omni fácie sua lacrymábitur, cum víderit.
31	16	Ne exténdas manum tuam prior, et invídia contaminátus erubéscas.
31	17	Ne comprimáris in convívio.
31	18	Intéllige quæ sunt próximi tui ex teípso:
31	19	útere quasi homo frugi his, quæ tibi apponúntur: ne, cum mandúcas multum, ódio habeáris.
31	20	Cessa prior causa disciplínæ: et noli nímius esse, ne forte offéndas.
31	21	Et si in médio multórum sedísti, prior illis ne exténdas manum tuam, nec prior poscas bíbere.
31	22	Quam suffíciens est hómini erudíto vinum exíguum, et in dormiéndo non laborábis ab illo, et non sénties dolórem.
31	23	Vigília, chólera et tortúra viro infruníto:
31	24	somnus sanitátis in hómine parco: dórmiet usque mane, et ánima illíus cum ipso delectábitur.
31	25	Et si coáctus fúeris in edéndo multum, surge e médio, évome: et refrigerábit te, et non addúces córpori tuo infirmitátem.
31	26	Audi me fili, et ne spernas me: et in novíssimo invénies verba mea.
31	27	In ómnibus opéribus tuis esto velox, et omnis infírmitas non occúrret tibi.
31	28	Spléndidum in pánibus benedícent lábia multórum, et testimónium veritátis illíus fidéle.
31	29	Nequíssimo in pane murmurábit cívitas, et testimónium nequítiæ illíus verum est.
31	30	Diligéntes in vino noli provocáre: multos enim exterminávit vinum.
31	31	Ignis probat ferrum durum: sic vinum corda superbórum árguet in ebrietáte potátum.
31	32	Æqua vita homínibus vinum in sobrietáte: si bibas illud moderáte, eris sóbrius.
31	33	Quæ vita est ei, qui minúitur vino?
31	34	Quid defráudat vitam? Mors.
31	35	Vinum in jucunditátem creátum est, et non in ebrietátem ab inítio.
31	36	Exsultátio ánimæ et cordis, vinum moderáte potátum.
31	37	Sánitas est ánimæ et córpori sóbrius potus.
31	38	Vinum multum potátum irritatiónem, et iram, et ruínas multas facit.
31	39	Amaritúdo ánimæ vinum multum potátum.
31	40	Ebrietátis animósitas, imprudéntis offénsio, minórans virtútem, et fáciens vúlnera.
31	41	In convívio vini non árguas próximum: et non despícias eum in jucunditáte illíus:
31	42	verba impropérii non dicas illi: et non premas illum repeténdo.
32	1	Rectórem te posuérunt? noli extólli: esto in illis quasi unus ex ipsis.
32	2	Curam illórum habe, et sic cónside, et omni cura tua explícita recúmbe:
32	3	ut lætéris propter illos, et ornaméntum grátiæ accípias corónam, et dignatiónem consequáris corrogatiónis.
32	4	Lóquere major natu: decet enim te
32	5	primum verbum diligénti sciéntia, et non impédias músicam.
32	6	Ubi audítus non est, non effúndas sermónem, et importúne noli extólli in sapiéntia tua.
32	7	Gémmula carbúnculi in ornaménto auri, et comparátio musicórum in convívio vini.
32	8	Sicut in fabricatióne auri signum est smarágdi, sic númerus musicórum in jucúndo et moderáto vino.
32	9	Audi tacens, et pro reveréntia accédet tibi bona grátia.
32	10	Adoléscens lóquere in tua causa vix.
32	11	Si bis interrogátus fúeris, hábeat caput respónsum tuum.
32	12	In multis esto quasi ínscius, et audi tacens simul et quærens.
32	13	In médio magnatórum non præsúmas: et ubi sunt senes, non multum loquáris.
32	14	Ante grándinem præíbit coruscátio: et ante verecúndiam præíbit grátia, et pro reveréntia accédet tibi bona grátia.
32	15	Et hora surgéndi non te trices: præcúrre autem prior in domum tuam, et illic avocáre, et illic lude,
32	16	et age conceptiónes tuas, et non in delíctis et verbo supérbo.
32	17	Et super his ómnibus benedícito Dóminum, qui fecit te, et inebriántem te ab ómnibus bonis suis.
32	18	Qui timet Dóminum, excípiet doctrínam ejus: et qui vigiláverint ad illum, invénient benedictiónem.
32	19	Qui quærit legem, replébitur ab ea: et qui insidióse agit, scandalizábitur in ea.
32	20	Qui timent Dóminum, invénient judícium justum, et justítias quasi lumen accéndent.
32	21	Peccátor homo vitábit correptiónem, et secúndum voluntátem suam invéniet comparatiónem.
32	22	Vir consílii non dispérdet intelligéntiam, aliénus et supérbus non pertiméscet timórem:
32	23	étiam postquam fecit cum eo sine consílio, et suis insectatiónibus arguétur.
32	24	Fili sine consílio nihil fácias, et post factum non pœnitébis.
32	25	In via ruínæ non eas, et non offéndes in lápides: nec credas te viæ laboriósæ, ne ponas ánimæ tuæ scándalum:
32	26	et a fíliis tuis cave, et a domésticis tuis atténde.
32	27	In omni ópere tuo crede ex fide ánimæ tuæ: hoc est enim conservátio mandatórum.
32	28	Qui credit Deo, atténdit mandátis: et qui confídit in illo, non minorábitur.
33	1	Timénti Dóminum non occúrrent mala: sed in tentatióne Deus illum conservábit, et liberábit a malis.
33	2	Sápiens non odit mandáta et justítias, et non illidétur quasi in procélla navis.
33	3	Homo sensátus credit legi Dei, et lex illi fidélis.
33	4	Qui interrogatiónem maniféstat, parábit verbum, et sic deprecátus exaudiétur, et conservábit disciplínam, et tunc respondébit.
33	5	Præcórdia fátui quasi rota carri, et quasi axis versátilis cogitátus illíus.
33	6	Equus emissárius, sic et amícus subsannátor, sub omni supra sedénte hinnit.
33	7	Quare dies diem súperat, et íterum lux lucem, et annus annum a sole?
33	8	A Dómini sciéntia separáti sunt, facto sole, et præcéptum custodiénte.
33	9	Et immutávit témpora, et dies festos ipsórum, et in illis dies festos celebravérunt ad horam.
33	10	Ex ipsis exaltávit et magnificávit Deus, et ex ipsis pósuit in númerum diérum: et omnes hómines de solo, et ex terra, unde creátus est Adam.
33	11	In multitúdine disciplínæ Dóminus separávit eos, et immutávit vias eórum.
33	12	Ex ipsis benedíxit et exaltávit, et ex ipsis sanctificávit, et ad se applicávit: et ex ipsis maledíxit, et humiliávit, et convértit illos a separatióne ipsórum.
33	13	Quasi lutum fíguli in manu ipsíus, plasmáre illud et dispónere.
33	14	Omnes viæ ejus secúndum dispositiónem ejus: sic homo in manu illíus qui se fecit, et reddet illi secúndum judícium suum.
33	15	Contra malum bonum est, et contra mortem vita: sic et contra virum justum peccátor. Et sic intuére in ómnia ópera Altíssimi. Duo et duo, et unum contra unum.
33	16	Et ego novíssimus evigilávi, et quasi qui cólligit ácinos post vindemiatóres.
33	17	In benedictióne Dei et ipse sperávi: et quasi qui vindémiat, replévi tórcular.
33	18	Respícite quóniam non mihi soli laborávi, sed ómnibus exquiréntibus disciplínam.
33	19	Audíte me magnátes, et omnes pópuli: et rectóres ecclésiæ, áuribus percípite.
33	20	Fílio et mulíeri, fratri et amíco, non des potestátem super te in vita tua: et non déderis álii possessiónem tuam, ne forte pœníteat te, et deprecéris pro illis.
33	21	Dum adhuc súperes et aspíras, non immutábit te omnis caro.
33	22	Mélius est enim ut fílii tui te rogent, quam te respícere in manus filiórum tuórum.
33	23	In ómnibus opéribus tuis præcéllens esto.
33	24	Ne déderis máculam in glória tua. In die consummatiónis diérum vitæ tuæ, et in témpore éxitus tui distríbue hereditátem tuam.
33	25	Cibária, et virga, et onus ásino: panis, et disciplína, et opus servo.
33	26	Operátur in disciplína, et quærit requiéscere: laxa manus illi, et quærit libertátem.
33	27	Jugum et lorum curvant collum durum, et servum inclínant operatiónes assíduæ.
33	28	Servo malévolo tortúra et cómpedes: mitte illum in operatiónem, ne vacet:
33	29	multam enim malítiam dócuit otiósitas.
33	30	In ópera constítue eum: sic enim cóndecet illum. Quod si non obaudíerit, curva illum compédibus, et non amplífices super omnem carnem: verum sine judício nihil fácias grave.
33	31	Si est tibi servus fidélis, sit tibi quasi ánima tua: quasi fratrem sic eum tracta, quóniam in sánguine ánimæ comparásti illum.
33	32	Si lǽseris eum injúste, in fugam convertétur:
33	33	et si extóllens discésserit: quem quæras, et in qua via quæras illum, nescis.
34	1	Vana spes, et mendácium viro insensáto: et sómnia extóllunt imprudéntes.
34	2	Quasi qui apprehéndit umbram, et perséquitur ventum: sic et qui atténdit ad visa mendácia.
34	3	Hoc secúndum hoc vísio somniórum: ante fáciem hóminis similitúdo hóminis.
34	4	Ab immúndo quid mundábitur? et a mendáce quid verum dicétur?
34	5	Divinátio erróris, et augúria mendácia, et sómnia malefaciéntium, vánitas est.
34	6	Et sicut parturiéntis, cor tuum phantásias pátitur: nisi ab Altíssimo fúerit emíssa visitátio, ne déderis in illis cor tuum:
34	7	multos enim erráre fecérunt sómnia, et excidérunt sperántes in illis.
34	8	Sine mendácio consummábitur verbum legis, et sapiéntia in ore fidélis complanábitur.
34	9	Qui non est tentátus, quid scit? Vir in multis expértus, cogitábit multa: et qui multa dídicit, enarrábit intelléctum.
34	10	Qui non est expértus, pauca recognóscit: qui autem in multis factus est, multíplicat malítiam.
34	11	Qui tentátus non est, quália scit? qui implanátus est, abundábit nequítia.
34	12	Multa vidi errándo, et plúrimas verbórum consuetúdines.
34	13	Aliquóties usque ad mortem periclitátus sum horum causa, et liberátus sum grátia Dei.
34	14	Spíritus timéntium Deum quǽritur, et in respéctu illíus benedicétur.
34	15	Spes enim illórum in salvántem illos, et óculi Dei in diligéntes se.
34	16	Qui timet Dóminum nihil trepidábit, et non pavébit: quóniam ipse est spes ejus.
34	17	Timéntis Dóminum beáta est ánima ejus.
34	18	Ad quem réspicit, et quis est fortitúdo ejus?
34	19	Oculi Dómini super timéntes eum: protéctor poténtiæ, firmaméntum virtútis, tégimen ardóris, et umbráculum meridiáni,
34	20	deprecátio offensiónis, et adjutórium casus, exáltans ánimam, et illúminans óculos, dans sanitátem, et vitam, et benedictiónem.
34	21	Immolántis ex iníquo oblátio est maculáta, et non sunt beneplácitæ subsannatiónes injustórum.
34	22	Dóminus solus sustinéntibus se in via veritátis et justítiæ.
34	23	Dona iniquórum non probat Altíssimus, nec réspicit in oblatiónes iniquórum: nec in multitúdine sacrificiórum eórum propitiábitur peccátis.
34	24	Qui offert sacrifícium ex substántia páuperum, quasi qui víctimat fílium in conspéctu patris sui.
34	25	Panis egéntium vita páuperum est: qui defráudat illum, homo sánguinis est.
34	26	Qui aufert in sudóre panem, quasi qui occídit próximum suum.
34	27	Qui effúndit sánguinem, et qui fraudem facit mercenário, fratres sunt.
34	28	Unus ædíficans, et unus déstruens: quid prodest illis, nisi labor?
34	29	Unus orans, et unus maledícens: cujus vocem exáudiet Deus?
34	30	Qui baptizátur a mórtuo, et íterum tangit eum, quid próficit lavátio illíus?
34	31	Sic homo qui jejúnat in peccátis suis, et íterum éadem fáciens, quid próficit humiliándo se? oratiónem illíus quis exáudiet?
35	1	Qui consérvat legem, multíplicat oblatiónem.
35	2	Sacrifícium salutáre est atténdere mandátis, et discédere ab omni iniquitáte.
35	3	Et propitiatiónem litáre sacrifícii super injustítias, et deprecátio pro peccátis, recédere ab injustítia.
35	4	Retríbuet grátiam qui offert similáginem: et qui facit misericórdiam offert sacrifícium.
35	5	Beneplácitum est Dómino recédere ab iniquitáte: et deprecátio pro peccátis recédere ab injustítia.
35	6	Non apparébis ante conspéctum Dómini vácuus.
35	7	Hæc enim ómnia propter mandátum Dei fiunt.
35	8	Oblátio justi impínguat altáre, et odor suavitátis est in conspéctu Altíssimi.
35	9	Sacrifícium justi accéptum est, et memóriam ejus non obliviscétur Dóminus.
35	10	Bono ánimo glóriam redde Deo, et non mínuas primítias mánuum tuárum.
35	11	In omni dato hílarem fac vultum tuum, et in exsultatióne sanctífica décimas tuas.
35	12	Da Altíssimo secúndum datum ejus, et in bono óculo adinventiónem fácito mánuum tuárum:
35	13	quóniam Dóminus retríbuens est, et sépties tantum reddet tibi.
35	14	Noli offérre múnera prava, non enim suscípiet illa.
35	15	Et noli inspícere sacríficum injústum, quóniam Dóminus judex est, et non est apud illum glória persónæ.
35	16	Non accípiet Dóminus persónam in páuperem, et deprecatiónem læsi exáudiet.
35	17	Non despíciet preces pupílli: nec víduam, si effúndat loquélam gémitus.
35	18	Nonne lácrymæ víduæ ad maxíllam descéndunt, et exclamátio ejus super deducéntem eas?
35	19	A maxílla enim ascéndunt usque ad cælum, et Dóminus exaudítor non delectábitur in illis.
35	20	Qui adórat Deum in oblectatióne suscipiétur, et deprecátio illíus usque ad nubes propinquábit.
35	21	Orátio humiliántis se, nubes penetrábit: et donec propínquet non consolábitur: et non discédet donec Altíssimus aspíciat.
35	22	Et Dóminus non elongábit: sed judicábit justos, et fáciet judícium: et Fortíssimus non habébit in illis patiéntiam, ut contríbulet dorsum ipsórum:
35	23	et géntibus reddet vindíctam, donec tollat plenitúdinem superbórum: et sceptra iniquórum contríbulet:
35	24	donec reddat homínibus secúndum actus suos, et secúndum ópera Adæ, et secúndum præsumptiónem illíus:
35	25	donec júdicet judícium plebis suæ, et oblectábit justos misericórdia sua.
35	26	Speciósa misericórdia Dei in témpore tribulatiónis, quasi nubes plúviæ in témpore siccitátis.
36	1	Miserére nostri Deus ómnium, et réspice nos, et osténde nobis lucem miseratiónum tuárum:
36	2	et immítte timórem tuum super gentes, quæ non exquisiérunt te, ut cognóscant quia non est Deus nisi tu, et enárrent magnália tua.
36	3	Alleva manum tuam super gentes aliénas, ut vídeant poténtiam tuam.
36	4	Sicut enim in conspéctu eórum sanctificátus es in nobis, sic in conspéctu nostro magnificáberis in eis,
36	5	ut cognóscant te, sicut et nos cognóvimus quóniam non est Deus præter te Dómine.
36	6	Innova signa, et immúta mirabília.
36	7	Glorífica manum, et bráchium dextrum.
36	8	Excita furórem, et effúnde iram.
36	9	Tolle adversárium, et afflíge inimícum.
36	10	Festína tempus, et meménto finis, ut enárrent mirabília tua.
36	11	In ira flammæ devorétur qui salvátur: et qui péssimant plebem tuam, invéniant perditiónem.
36	12	Cóntere caput príncipum inimicórum, dicéntium: Non est álius præter nos.
36	13	Cóngrega omnes tribus Jacob: ut cognóscant quia non est Deus nisi tu, et enárrent magnália tua: et hereditábis eos, sicut ab inítio.
36	14	Miserére plebi tuæ, super quam invocátum est nomen tuum: et Israël, quem coæquásti primogénito tuo.
36	15	Miserére civitáti sanctificatiónis tuæ Jerúsalem, civitáti requiéi tuæ.
36	16	Reple Sion inenarrabílibus verbis tuis, et glória tua pópulum tuum.
36	17	Da testimónium his, qui ab inítio creatúræ tuæ sunt, et súscita prædicatiónes, quas locúti sunt in nómine tuo prophétæ prióres.
36	18	Da mercédem sustinéntibus te, ut prophétæ tui fidéles inveniántur: et exáudi oratiónes servórum tuórum,
36	19	secúndum benedictiónem Aaron de pópulo tuo, et dírige nos in viam justítiæ, et sciant omnes qui hábitant terram, quia tu es Deus conspéctor sæculórum.
36	20	Omnem escam manducábit venter, et est cibus cibo mélior.
36	21	Fauces contíngunt cibum feræ, et cor sensátum verba mendácia.
36	22	Cor pravum dabit tristítiam, et homo perítus resístet illi.
36	23	Omnem másculum excípiet múlier: et est fília mélior fília.
36	24	Spécies mulíeris exhílarat fáciem viri sui, et super omnem concupiscéntiam hóminis superdúcit desidérium.
36	25	Si est lingua curatiónis, est et mitigatiónis et misericórdiæ: non est vir illíus secúndum fílios hóminum.
36	26	Qui póssidet mulíerem bonam ínchoat possessiónem: adjutórium secúndum illum est, et colúmna ut réquies.
36	27	Ubi non est sepes, diripiétur posséssio: et ubi non est múlier, ingemíscit egens.
36	28	Quis credit ei, qui non habet nidum, et defléctens ubicúmque obscuráverit, quasi succínctus latro exsíliens de civitáte in civitátem?
37	1	Omnis amícus dicet: Et ego amicítiam copulávi: sed est amícus solo nómine amícus. Nonne tristítia inest usque ad mortem?
37	2	Sodális autem et amícus ad inimicítiam converténtur.
37	3	O præsúmptio nequíssima, unde creáta es cooperíre áridam malítia et dolositáte illíus?
37	4	Sodális amíco conjucundátur in oblectatiónibus, et in témpore tribulatiónis adversárius erit.
37	5	Sodális amíco cóndolet causa ventris, et contra hostem accípiet scutum.
37	6	Non obliviscáris amíci tui in ánimo tuo, et non ímmemor sis illíus in ópibus tuis.
37	7	Noli consiliári cum eo, qui tibi insidiátur, et a zelántibus te abscónde consílium.
37	8	Omnis consiliárius prodit consílium, sed est consiliárius in semetípso.
37	9	A consiliário serva ánimam tuam: prius scito quæ sit illíus necéssitas: et ipse enim ánimo suo cogitábit:
37	10	ne forte mittat sudem in terram, et dicat tibi:
37	11	Bona est via tua: et stet e contrário vidére quid tibi evéniat.
37	12	Cum viro irreligióso tracta de sanctitáte, et cum injústo de justítia, et cum mulíere de ea, quæ æmulátur: cum tímido de bello, cum negotiatóre de trajectióne, cum emptóre de venditióne, cum viro lívido de grátiis agéndis,
37	13	cum ímpio de pietáte, cum inhonésto de honestáte, cum operário agrário de omni ópere,
37	14	cum operário annuáli de consummatióne anni, cum servo pigro de multa operatióne: non atténdas his in omni consílio.
37	15	Sed cum viro sancto assíduus esto, quemcúmque cognóveris observántem timórem Dei,
37	16	cujus ánima est secúndum ánimam tuam: et qui, cum titubáveris in ténebris, condolébit tibi.
37	17	Cor boni consílii státue tecum: non est enim tibi áliud pluris illo.
37	18	Anima viri sancti enúntiat aliquándo vera, quam septem circumspectóres sedéntes in excélso ad speculándum.
37	19	Et in his ómnibus deprecáre Altíssimum, ut dírigat in veritáte viam tuam.
37	20	Ante ómnia ópera verbum verax præcédat te, et ante omnem actum consílium stábile.
37	21	Verbum nequam immutábit cor: ex quo partes quátuor oriúntur: bonum et malum, vita et mors: et dominátrix illórum est assídua lingua. Est vir astútus multórum erudítor, et ánimæ suæ inútilis est.
37	22	Vir perítus multos erudívit, et ánimæ suæ suávis est.
37	23	Qui sophístice lóquitur, odíbilis est: in omni re defraudábitur.
37	24	Non est illi data a Dómino grátia, omni enim sapiéntia defraudátus est.
37	25	Est sápiens ánimæ suæ sápiens, et fructus sensus illíus laudábilis.
37	26	Vir sápiens plebem suam érudit, et fructus sensus illíus fidéles sunt.
37	27	Vir sápiens implébitur benedictiónibus, et vidéntes illum laudábunt.
37	28	Vita viri in número diérum: dies autem Israël innumerábiles sunt.
37	29	Sápiens in pópulo hereditábit honórem, et nomen illíus erit vivens in ætérnum.
37	30	Fili in vita tua tenta ánimam tuam: et si fúerit nequam, non des illi potestátem:
37	31	non enim ómnia ómnibus expédiunt, et non omni ánimæ omne genus placet.
37	32	Noli ávidus esse in omni epulatióne, et non te effúndas super omnem escam:
37	33	in multis enim escis erit infírmitas, et avíditas appropinquábit usque ad chóleram.
37	34	Propter crápulam multi obiérunt: qui autem ábstinens est, adjíciet vitam.
38	1	Honóra médicum propter necessitátem: étenim illum creávit Altíssimus.
38	2	A Deo est enim omnis medéla, et a rege accípiet donatiónem.
38	3	Disciplína médici exaltábit caput illíus, et in conspéctu magnatórum collaudábitur.
38	4	Altíssimus creávit de terra medicaménta, et vir prudens non abhorrébit illa.
38	5	Nonne a ligno indulcáta est aqua amára?
38	6	Ad agnitiónem hóminum virtus illórum: et dedit homínibus sciéntiam Altíssimus, honorári in mirabílibus suis.
38	7	In his curans mitigábit dolórem: et unguentárius fáciet pigménta suavitátis, et unctiónes confíciet sanitátis: et non consummabúntur ópera ejus.
38	8	Pax enim Dei super fáciem terræ.
38	9	Fili in tua infirmitáte ne despícias teípsum, sed ora Dóminum, et ipse curábit te.
38	10	Avérte a delícto, et dírige manus, et ab omni delícto munda cor tuum.
38	11	Da suavitátem et memóriam similáginis, et impíngua oblatiónem, et da locum médico:
38	12	étenim illum Dóminus creávit, et non discédat a te, quia ópera ejus sunt necessária.
38	13	Est enim tempus quando in manus illórum incúrras:
38	14	ipsi vero Dóminum deprecabúntur, ut dírigat réquiem eórum, et sanitátem, propter conversatiónem illórum.
38	15	Qui delínquit in conspéctu ejus, qui fecit eum, íncidet in manus médici.
38	16	Fili in mórtuum produc lácrymas, et quasi dira passus íncipe ploráre: et secúndum judícium cóntege corpus illíus, et non despícias sepultúram illíus.
38	17	Propter delatúram autem amáre fer luctum illíus uno die, et consoláre propter tristítiam:
38	18	et fac luctum secúndum méritum ejus uno die, vel duóbus, propter detractiónem.
38	19	A tristítia enim festínat mors, et coóperit virtútem, et tristítia cordis flectit cervícem.
38	20	In abductióne pérmanet tristítia, et substántia ínopis secúndum cor ejus.
38	21	Ne déderis in tristítia cor tuum, sed repélle eam a te, et meménto novissimórum,
38	22	noli oblivísci: neque enim est convérsio, et huic nihil próderis, et teípsum pessimábis.
38	23	Memor esto judícii mei: sic enim erit et tuum: mihi heri, et tibi hódie.
38	24	In réquie mórtui requiéscere fac memóriam ejus, et consoláre illum in éxitu spíritus sui.
38	25	Sapiéntia scribæ in témpore vacuitátis, et qui minorátur actu sapiéntiam percípiet: qua sapiéntia replébitur
38	26	qui tenet arátrum, et qui gloriátur in jáculo, stímulo boves ágitat, et conversátur in opéribus eórum, et enarrátio ejus in fíliis taurórum.
38	27	Cor suum dabit ad versándos sulcos, et vigília ejus in sagína vaccárum.
38	28	Sic omnis faber et architéctus, qui noctem tamquam diem tránsigit: qui sculpit signácula sculptília, et assidúitas ejus váriat pictúram: cor suum dabit in similitúdinem pictúræ, et vigília sua perfíciet opus.
38	29	Sic faber ferrárius sedens juxta incúdem, et consíderans opus ferri: vapor ignis uret carnes ejus, et in calóre fornácis concertátur:
38	30	vox mállei ínnovat aurem ejus, et contra similitúdinem vasis óculus ejus:
38	31	cor suum dabit in consummatiónem óperum, et vigília sua ornábit in perfectiónem.
38	32	Sic fígulus sedens ad opus suum, convértens pédibus suis rotam, qui in sollicitúdine pósitus est semper propter opus suum, et in número est omnis operátio ejus:
38	33	in bráchio suo formábit lutum, et ante pedes suos curvábit virtútem suam:
38	34	cor suum dabit ut consúmmet linitiónem, et vigília sua mundábit fornácem.
38	35	Omnes hi in mánibus suis speravérunt, et unusquísque in arte sua sápiens est:
38	36	sine his ómnibus non ædificátur cívitas.
38	37	Et non inhabitábunt, nec inambulábunt, et in ecclésiam non transílient.
38	38	Super sellam júdicis non sedébunt, et testaméntum judícii non intélligent, neque palam fácient disciplínam et judícium, et in parábolis non inveniéntur:
38	39	sed creatúram ævi confirmábunt, et deprecátio illórum in operatióne artis, accomodántes ánimam suam, et conquiréntes in lege Altíssimi.
39	1	Sapiéntiam ómnium antiquórum exquíret sápiens, et in prophétis vacábit.
39	2	Narratiónem virórum nominatórum conservábit, et in versútias parabolárum simul introíbit.
39	3	Occúlta proverbiórum exquíret, et in abscónditis parabolárum conversábitur.
39	4	In médio magnatórum ministrábit, et in conspéctu prǽsidis apparébit.
39	5	In terram alienigenárum géntium pertránsiet: bona enim et mala in homínibus tentábit.
39	6	Cor suum tradet ad vigilándum dilúculo ad Dóminum, qui fecit illum, et in conspéctu Altíssimi deprecábitur.
39	7	Apériet os suum in oratióne, et pro delíctis suis deprecábitur.
39	8	Si enim Dóminus magnus volúerit, spíritu intelligéntiæ replébit illum:
39	9	et ipse tamquam imbres mittet elóquia sapiéntiæ suæ, et in oratióne confitébitur Dómino:
39	10	et ipse díriget consílium ejus, et disciplínam, et in abscónditis suis consiliábitur.
39	11	Ipse palam fáciet disciplínam doctrínæ suæ, et in lege testaménti Dómini gloriábitur.
39	12	Collaudábunt multi sapiéntiam ejus, et usque in sǽculum non delébitur.
39	13	Non recédet memória ejus, et nomen ejus requirétur a generatióne in generatiónem.
39	14	Sapiéntiam ejus enarrábunt gentes, et laudem ejus enuntiábit ecclésia.
39	15	Si permánserit, nomen derelínquet plus quam mille: et si requiéverit, próderit illi.
39	16	Adhuc consiliábor, ut enárrem: ut furóre enim replétus sum.
39	17	In voce dicit: Obaudíte me, divíni fructus, et quasi rosa plantáta super rivos aquárum fructificáte.
39	18	Quasi Líbanus odórem suavitátis habéte.
39	19	Floréte flores, quasi lílium, et date odórem, et frondéte in grátiam, et collaudáte cánticum, et benedícite Dóminum in opéribus suis.
39	20	Date nómini ejus magnificéntiam, et confitémini illi in voce labiórum vestrórum, et in cánticis labiórum, et cítharis, et sic dicétis in confessióne:
39	21	Opera Dómini univérsa bona valde.
39	22	In verbo ejus stetit aqua sicut congéries: et in sermóne oris illíus sicut exceptória aquárum:
39	23	quóniam in præcépto ipsíus placor fit, et non est minorátio in salúte ipsíus.
39	24	Opera omnis carnis coram illo, et non est quidquam abscónditum ab óculis ejus.
39	25	A sǽculo usque in sǽculum réspicit, et nihil est mirábile in conspéctu ejus.
39	26	Non est dícere: Quid est hoc, aut quid est istud? ómnia enim in témpore suo quæréntur.
39	27	Benedíctio illíus quasi flúvius inundávit.
39	28	Quómodo cataclýsmus áridam inebriávit, sic ira ipsíus gentes, quæ non exquisiérunt eum, hereditábit.
39	29	Quómodo convértit aquas in siccitátem, et siccáta est terra: et viæ illíus viis illórum diréctæ sunt: sic peccatóribus offensiónes in ira ejus.
39	30	Bona bonis creáta sunt ab inítio: sic nequíssimis bona et mala.
39	31	Inítium necessáriæ rei vitæ hóminum, aqua, ignis, et ferrum, sal, lac, et panis similagíneus, et mel, et botrus uvæ, et óleum, et vestiméntum.
39	32	Hæc ómnia sanctis in bona, sic et ímpiis et peccatóribus in mala converténtur.
39	33	Sunt spíritus, qui ad vindíctam creáti sunt, et in furóre suo confirmavérunt torménta sua:
39	34	in témpore consummatiónis effúndent virtútem: et furórem ejus, qui fecit illos, placábunt.
39	35	Ignis, grando, fames, et mors, ómnia hæc ad vindíctam creáta sunt:
39	36	bestiárum dentes, et scórpii, et serpéntes, et rhomphǽa víndicans in extermínium ímpios.
39	37	In mandátis ejus epulabúntur: et super terram in necessitátem præparabúntur, et in tempóribus suis non prætérient verbum.
39	38	Proptérea ab inítio confirmátus sum, et consiliátus sum, et cogitávi, et scripta dimísi.
39	39	Omnia ópera Dómini bona, et omne opus hora sua subministrábit.
39	40	Non est dícere: Hoc illo néquius est: ómnia enim in témpore suo comprobabúntur.
39	41	Et nunc in omni corde et ore collaudáte, et benedícite nomen Dómini.
40	1	Occupátio magna creáta est ómnibus homínibus, et jugum grave super fílios Adam, a die éxitus de ventre matris eórum, usque in diem sepultúræ, in matrem ómnium.
40	2	Cogitatiónes eórum, et timóres cordis, adinvéntio exspectatiónis, et dies finitiónis,
40	3	a residénte super sedem gloriósam, usque ad humiliátum in terra et cínere:
40	4	ab eo, qui útitur hyacíntho, et portat corónam, usque ad eum, qui operítur lino crudo: furor, zelus, tumúltus, fluctuátio, et timor mortis, iracúndia persevérans, et conténtio,
40	5	et in témpore refectiónis in cubíli somnus noctis immútat sciéntiam ejus.
40	6	Módicum tamquam nihil in réquie, et ab eo in somnis, quasi in die respéctus.
40	7	Conturbátus est in visu cordis sui, tamquam qui eváserit in die belli. In témpore salútis suæ exsurréxit, et admírans ad nullum timórem:
40	8	cum omni carne, ab hómine usque ad pecus, et super peccatóres séptuplum.
40	9	Ad hæc mors, sanguis, conténtio, et rhomphǽa, oppressiónes, fames, et contrítio, et flagélla:
40	10	super iníquos creáta sunt hæc ómnia: et propter illos factus est cataclýsmus.
40	11	Omnia, quæ de terra sunt, in terram converténtur, et omnes aquæ in mare reverténtur.
40	12	Omne munus et iníquitas delébitur, et fides in sǽculum stabit.
40	13	Substántiæ injustórum sicut flúvius siccabúntur, et sicut tonítruum magnum in plúvia personábunt.
40	14	In aperiéndo manus suas lætábitur: sic prævaricatóres in consummatióne tabéscent.
40	15	Nepótes impiórum non multiplicábunt ramos, et radíces immúndæ super cacúmen petræ sonant.
40	16	Super omnem aquam viríditas, et ad oram flúminis ante omne fœnum evellétur.
40	17	Grátia sicut paradísus in benedictiónibus, et misericórdia in sǽculum pérmanet.
40	18	Vita sibi sufficiéntis operárii condulcábitur, et in ea invénies thesáurum.
40	19	Fílii, et ædificátio civitátis confirmábit nomen, et super hæc múlier immaculáta computábitur.
40	20	Vinum et música lætíficant cor: et super útraque diléctio sapiéntiæ.
40	21	Tíbiæ et psaltérium suávem fáciunt melódiam, et super útraque lingua suávis.
40	22	Grátiam et spéciem desiderábit óculus tuus, et super hæc vírides satiónes.
40	23	Amícus et sodális in témpore conveniéntes, et super utrósque múlier cum viro.
40	24	Fratres in adjutórium in témpore tribulatiónis, et super eos misericórdia liberábit.
40	25	Aurum et argéntum est constitútio pedum: et super utrúmque consílium beneplácitum.
40	26	Facultátes et virtútes exáltant cor, et super hæc timor Dómini.
40	27	Non est in timóre Dómini minorátio, et non est in eo inquírere adjutórium.
40	28	Timor Dómini sicut paradísus benedictiónis, et super omnem glóriam operuérunt illum.
40	29	Fili in témpore vitæ tuæ ne indígeas: mélius est enim mori, quam indigére.
40	30	Vir respíciens in mensam aliénam, non est vita ejus in cogitatióne victus: alit enim ánimam suam cibis aliénis.
40	31	Vir autem disciplinátus, et erudítus custódiet se.
40	32	In ore imprudéntis condulcábitur inópia, et in ventre ejus ignis ardébit.
41	1	O mors quam amára est memória tua hómini pacem habénti in substántiis suis:
41	2	viro quiéto, et cujus viæ diréctæ sunt in ómnibus, et adhuc valénti accípere cibum!
41	3	O mors, bonum est judícium tuum hómini indigénti, et qui minorátur víribus,
41	4	defécto ætáte, et cui de ómnibus cura est, et incredíbili, qui perdit patiéntiam!
41	5	Noli metúere judícium mortis. Meménto quæ ante te fuérunt, et quæ superventúra sunt tibi: hoc judícium a Dómino omni carni:
41	6	et quid supervéniet tibi in beneplácito Altíssimi? sive decem, sive centum, sive mille anni.
41	7	Non est enim in inférno accusátio vitæ.
41	8	Fílii abominatiónum fiunt fílii peccatórum, et qui conversántur secus domos impiórum.
41	9	Filiórum peccatórum périet heréditas, et cum sémine illórum assidúitas oppróbrii.
41	10	De patre ímpio querúntur fílii, quóniam propter illum sunt in oppróbrio.
41	11	Væ vobis viri ímpii, qui dereliquístis legem Dómini Altíssimi.
41	12	Et si nati fuéritis, in maledictióne nascémini: et si mórtui fuéritis, in maledictióne erit pars vestra.
41	13	Omnia, quæ de terra sunt, in terram converténtur: sic ímpii a maledícto in perditiónem.
41	14	Luctus hóminum in córpore ipsórum: nomen autem impiórum delébitur.
41	15	Curam habe de bono nómine: hoc enim magis permanébit tibi, quam mille thesáuri pretiósi et magni.
41	16	Bonæ vitæ númerus diérum: bonum autem nomen permanébit in ævum.
41	17	Disciplínam in pace conserváte fílii: sapiéntia enim abscóndita, et thesáurus invísus, quæ utílitas in utrísque?
41	18	Mélior est homo, qui abscóndit stultítiam suam, quam homo, qui abscóndit sapiéntiam suam.
41	19	Verúmtamen reverémini in his, quæ procédunt de ore meo.
41	20	Non est enim bonum omnem reveréntiam observáre: et non ómnia ómnibus bene placent in fide.
41	21	Erubéscite a patre et a matre de fornicatióne: et a præsidénte et a poténte de mendácio:
41	22	a príncipe et a júdice de delícto: a synagóga et plebe de iniquitáte:
41	23	a sócio et amíco de injustítia: et de loco, in quo hábitas,
41	24	de furto, de veritáte Dei, et testaménto: de discúbitu in pánibus, et ab obfuscatióne dati et accépti:
41	25	a salutántibus de siléntio: a respéctu mulíeris fornicáriæ: et ab aversióne vultus cognáti.
41	26	Ne avértas fáciem a próximo tuo, et ab auferéndo partem et non restituéndo.
41	27	Ne respícias mulíerem aliéni viri, et ne scrutéris ancíllam ejus, neque stéteris ad lectum ejus.
41	28	Ab amícis de sermónibus impropérii: et cum déderis, ne impróperes.
42	1	Non dúplices sermónem audítus de revelatióne sermónis abscónditi, et eris vere sine confusióne, et invénies grátiam in conspéctu ómnium hóminum: ne pro his ómnibus confundáris, et ne accípias persónam ut delínquas.
42	2	De lege Altíssimi, et testaménto, et de judício justificáre ímpium,
42	3	de verbo sociórum et viatórum, et de datióne hereditátis amicórum,
42	4	de æqualitáte statéræ et pónderum, de acquisitióne multórum et paucórum,
42	5	de corruptióne emptiónis et negotiatórum, et de multa disciplína filiórum, et servo péssimo latus sanguináre.
42	6	Super mulíerem nequam bonum est signum.
42	7	Ubi manus multæ sunt, claude: et quodcúmque trades, númera et appénde: datum vero, et accéptum omne descríbe.
42	8	De disciplína insensáti et fátui, et de senióribus qui judicántur ab adolescéntibus: et eris erudítus in ómnibus, et probábilis in conspéctu ómnium vivórum.
42	9	Fília patris abscóndita est vigília, et sollicitúdo ejus aufert somnum: ne forte in adolescéntia sua adúlta efficiátur, et cum viro commoráta odíbilis fiat:
42	10	nequándo polluátur in virginitáte sua, et in patérnis suis grávida inveniátur: ne forte cum viro commoráta transgrediátur, aut certe stérilis efficiátur.
42	11	Super fíliam luxuriósam confírma custódiam: nequándo fáciat te in oppróbrium veníre inimícis, a detractióne in civitáte, et objectióne plebis, et confúndat te in multitúdine pópuli.
42	12	Omni hómini noli inténdere in spécie: et in médio mulíerum noli commorári:
42	13	de vestiméntis enim procédit tínea, et a mulíere iníquitas viri.
42	14	Mélior est enim iníquitas viri, quam múlier benefáciens, et múlier confúndens in oppróbrium.
42	15	Memor ero ígitur óperum Dómini, et quæ vidi annuntiábo. In sermónibus Dómini ópera ejus.
42	16	Sol illúminans per ómnia respéxit, et glória Dómini plenum est opus ejus.
42	17	Nonne Dóminus fecit sanctos enarráre ómnia mirabília sua, quæ confirmávit Dóminus omnípotens stabilíri in glória sua?
42	18	Abýssum et cor hóminum investigávit: et in astútia eórum excogitávit.
42	19	Cognóvit enim Dóminus omnem sciéntiam, et inspéxit in signum ævi, annúntians quæ præteriérunt, et quæ superventúra sunt, revélans vestígia occultórum.
42	20	Non prǽterit illum omnis cogitátus, et non abscóndit se ab eo ullus sermo.
42	21	Magnália sapiéntiæ suæ decorávit: qui est ante sǽculum et usque in sǽculum, neque adjéctum est,
42	22	neque minúitur, et non eget alicújus consílio.
42	23	Quam desiderabília ómnia ópera ejus, et tamquam scintílla, quæ est consideráre!
42	24	Omnia hæc vivunt, et manent in sǽculum, et in omni necessitáte ómnia obáudiunt ei.
42	25	Omnia duplícia, unum contra unum, et non fecit quidquam deésse.
42	26	Uniuscujúsque confirmávit bona. Et quis satiábitur videns glóriam ejus?
43	1	Altitúdinis firmaméntum pulchritúdo ejus est, spécies cæli in visióne glóriæ.
43	2	Sol in aspéctu annúntians in éxitu, vas admirábile opus Excélsi.
43	3	In meridiáno exúrit terram, et in conspéctu ardóris ejus quis póterit sustinére? Fornácem custódiens in opéribus ardóris:
43	4	triplíciter sol exúrens montes, rádios ígneos exsúfflans, et refúlgens rádiis suis obcǽcat óculos.
43	5	Magnus Dóminus qui fecit illum, et in sermónibus ejus festinávit iter.
43	6	Et luna in ómnibus in témpore suo, osténsio témporis, et signum ævi.
43	7	A luna signum diéi festi, lumináre quod minúitur in consummatióne.
43	8	Mensis secúndum nomen ejus est, crescens mirabíliter in consummatióne.
43	9	Vas castrórum in excélsis, in firmaménto cæli respléndens glorióse.
43	10	Spécies cæli glória stellárum, mundum illúminans in excélsis Dóminus.
43	11	In verbis sancti stabunt ad judícium, et non defícient in vigíliis suis.
43	12	Vide arcum, et bénedic eum, qui fecit illum: valde speciósus est in splendóre suo.
43	13	Gyrávit cælum in circúitu glóriæ suæ, manus Excélsi aperuérunt illum.
43	14	Império suo accelerávit nivem, et accélerat coruscatiónes emíttere judícii sui.
43	15	Proptérea apérti sunt thesáuri, et evolavérunt nébulæ sicut aves.
43	16	In magnitúdine sua pósuit nubes, et confrácti sunt lápides grándinis.
43	17	In conspéctu ejus commovebúntur montes, et in voluntáte ejus aspirábit notus.
43	18	Vox tonítrui ejus verberávit terram, tempéstas aquilónis, et congregátio spíritus:
43	19	et sicut avis depónens ad sedéndum, aspérgit nivem, et sicut locústa demérgens descénsus ejus.
43	20	Pulchritúdinem candóris ejus admirábitur óculus, et super imbrem ejus expavéscet cor.
43	21	Gelu sicut salem effúndet super terram: et dum geláverit, fiet tamquam cacúmina tríbuli.
43	22	Frígidus ventus áquilo flavit, et gelávit crystállus ab aqua, super omnem congregatiónem aquárum requiéscet, et sicut loríca índuet se aquis:
43	23	et devorábit montes, et exúret desértum, et exstínguet víride, sicut igne.
43	24	Medicína ómnium in festinatióne nébulæ: et ros óbvians ab ardóre veniénti húmilem effíciet eum.
43	25	In sermóne ejus síluit ventus, et cogitatióne sua placávit abýssum, et plantávit in illa Dóminus ínsulas.
43	26	Qui návigant mare enárrent perícula ejus, et audiéntes áuribus nostris admirábimur.
43	27	Illic præclára ópera, et mirabília: vária bestiárum génera, et ómnium pécorum, et creatúra belluárum.
43	28	Propter ipsum confirmátus est itíneris finis, et in sermóne ejus compósita sunt ómnia.
43	29	Multa dicémus, et deficiémus in verbis: consummátio autem sermónum, ipse est in ómnibus.
43	30	Gloriántes ad quid valébimus? ipse enim omnípotens super ómnia ópera sua.
43	31	Terríbilis Dóminus, et magnus veheménter, et mirábilis poténtia ipsíus.
43	32	Glorificántes Dóminum quantumcúmque potuéritis, supervalébit enim adhuc, et admirábilis magnificéntia ejus.
43	33	Benedicéntes Dóminum, exaltáte illum quantum potéstis: major enim est omni laude.
43	34	Exaltántes eum replémini virtúte, ne laborétis: non enim comprehendétis.
43	35	Quis vidébit eum, et enarrábit? et quis magnificábit eum sicut est ab inítio?
43	36	Multa abscóndita sunt majóra his: pauca enim vídimus óperum ejus.
43	37	Omnia autem Dóminus fecit, et pie agéntibus dedit sapiéntiam.
44	1	Laudémus viros gloriósos, et paréntes nostros in generatióne sua.
44	2	Multam glóriam fecit Dóminus magnificéntia sua a sǽculo.
44	3	Dominántes in potestátibus suis, hómines magni virtúte et prudéntia sua prǽditi, nuntiántes in prophétis dignitátem prophetárum,
44	4	et imperántes in præsénti pópulo, et virtúte prudéntiæ pópulis sanctíssima verba.
44	5	In perítia sua requiréntes modos músicos, et narrántes cármina scripturárum.
44	6	Hómines dívites in virtúte, pulchritúdinis stúdium habéntes, pacificántes in dómibus suis.
44	7	Omnes isti in generatiónibus gentis suæ glóriam adépti sunt, et in diébus suis habéntur in láudibus.
44	8	Qui de illis nati sunt, reliquérunt nomen narrándi laudes eórum:
44	9	et sunt quorum non est memória: periérunt quasi qui non fúerint: et nati sunt quasi non nati, et fílii ipsórum cum ipsis.
44	10	Sed illi viri misericórdiæ sunt, quorum pietátes non defuérunt:
44	11	cum sémine eórum pérmanent bona,
44	12	heréditas sancta nepótes eórum, et in testaméntis stetit semen eórum:
44	13	et fílii eórum propter illos usque in ætérnum manent: semen eórum et glória eórum non derelinquétur.
44	14	Córpora ipsórum in pace sepúlta sunt, et nomen eórum vivit in generatiónem et generatiónem.
44	15	Sapiéntiam ipsórum narrent pópuli, et laudem eórum núntiet ecclésia.
44	16	Enoch plácuit Deo, et translátus est in paradísum, ut det géntibus pœniténtiam.
44	17	Noë invéntus est perféctus, justus, et in témpore iracúndiæ factus est reconciliátio.
44	18	Ideo dimíssum est réliquum terræ, cum factum est dilúvium.
44	19	Testaménta sǽculi pósita sunt apud illum, ne deléri possit dilúvio omnis caro.
44	20	Abraham magnus pater multitúdinis géntium, et non est invéntus símilis illi in glória: qui conservávit legem Excélsi, et fuit in testaménto cum illo.
44	21	In carne ejus stare fecit testaméntum, et in tentatióne invéntus est fidélis.
44	22	Ideo jurejurándo dedit illi glóriam in gente sua, créscere illum quasi terræ cúmulum,
44	23	et ut stellas exaltáre semen ejus, et hereditáre illos a mari usque ad mare, et a flúmine usque ad términos terræ.
44	24	Et in Isaac eódem modo fecit, propter Abraham patrem ejus.
44	25	Benedictiónem ómnium géntium dedit illi Dóminus, et testaméntum confirmávit super caput Jacob.
44	26	Agnóvit eum in benedictiónibus suis, et dedit illi hereditátem, et divísit illi partem in tríbubus duódecim.
44	27	Et conservávit illi hómines misericórdiæ, inveniéntes grátiam in óculis omnis carnis.
45	1	Diléctus Deo et homínibus Móyses: cujus memória in benedictióne est.
45	2	Símilem illum fecit in glória sanctórum, et magnificávit eum in timóre inimicórum, et in verbis suis monstra placávit.
45	3	Glorificávit illum in conspéctu regum, et jussit illi coram pópulo suo, et osténdit illi glóriam suam.
45	4	In fide et lenitáte ipsíus sanctum fecit illum, et elégit eum ex omni carne.
45	5	Audívit enim eum, et vocem ipsíus, et indúxit illum in nubem.
45	6	Et dedit illi coram præcépta, et legem vitæ et disciplínæ, docére Jacob testaméntum suum, et judícia sua Israël.
45	7	Excélsum fecit Aaron fratrem ejus, et símilem sibi de tribu Levi:
45	8	státuit ei testaméntum ætérnum, et dedit illi sacerdótium gentis: et beatificávit illum in glória,
45	9	et circumcínxit eum zona glóriæ, et índuit eum stolam glóriæ, et coronávit eum in vasis virtútis.
45	10	Circúmpedes, et femorália, et humerále pósuit ei: et cinxit illum tintinnábulis áureis plúrimis in gyro,
45	11	dare sónitum in incéssu suo, audítum fácere sónitum in templo in memóriam fíliis gentis suæ.
45	12	Stolam sanctam auro, et hyacíntho, et púrpura, opus téxtile viri sapiéntis, judício et veritáte prǽditi:
45	13	torto cocco opus artíficis, gemmis pretiósis figurátis in ligatúra auri, et ópere lapidárii sculptis, in memóriam secúndum númerum tríbuum Israël.
45	14	Coróna áurea super mitram ejus expréssa signo sanctitátis, et glória honóris: opus virtútis, et desidéria oculórum ornáta.
45	15	Sic pulchra ante ipsum non fuérunt tália usque ad oríginem.
45	16	Non est indútus illa alienígena áliquis, sed tantum fílii ipsíus soli, et nepótes ejus per omne tempus.
45	17	Sacrifícia ipsíus consúmpta sunt igne quotídie.
45	18	Complévit Móyses manus ejus, et unxit illum óleo sancto.
45	19	Factum est illi in testaméntum ætérnum, et sémini ejus, sicut dies cæli, fungi sacerdótio, et habére laudem, et glorificáre pópulum suum in nómine ejus.
45	20	Ipsum elégit ab omni vivénte, offérre sacrifícium Deo, incénsum, et bonum odórem, in memóriam placáre pro pópulo suo:
45	21	et dedit illi in præcéptis suis potestátem, in testaméntis judiciórum: docére Jacob testimónia, et in lege sua lucem dare Israël.
45	22	Quia contra illum stetérunt aliéni, et propter invídiam circumdedérunt illum hómines in desérto, qui erant cum Dathan et Abiron, et congregátio Core in iracúndia.
45	23	Vidit Dóminus Deus, et non plácuit illi, et consúmpti sunt in ímpetu iracúndiæ.
45	24	Fecit illis monstra, et consúmpsit illos in flamma ignis.
45	25	Et áddidit Aaron glóriam, et dedit illi hereditátem, et primítias frugum terræ divísit illi.
45	26	Panem ipsis in primis parávit in satietátem: nam et sacrifícia Dómini edent, quæ dedit illi et sémini ejus.
45	27	Céterum in terra gentes non hereditábit, et pars non est illi in gente: ipse est enim pars ejus, et heréditas.
45	28	Phínees, fílius Eleázari, tértius in glória est, imitándo eum in timóre Dómini:
45	29	et stare in reveréntia gentis: in bonitáte et alacritáte ánimæ suæ plácuit Deo pro Israël.
45	30	Ideo státuit illi testaméntum pacis, príncipem sanctórum et gentis suæ, ut sit illi et sémini ejus sacerdótii dígnitas in ætérnum.
45	31	Et testaméntum David regi fílio Jesse de tribu Juda, heréditas ipsi et sémini ejus: ut daret sapiéntiam in cor nostrum judicáre gentem suam in justítia, ne aboleréntur bona ipsórum, et glóriam ipsórum in gentem eórum ætérnam fecit.
46	1	Fortis in bello Jesus Nave, succéssor Móysi in prophétis, qui fuit magnus secúndum nomen suum,
46	2	máximus in salútem electórum Dei, expugnáre insurgéntes hostes, ut consequerétur hereditátem Israël.
46	3	Quam glóriam adéptus est in tolléndo manus suas, et jactándo contra civitátes rhomphǽas?
46	4	Quis ante illum sic réstitit? Nam hostes ipse Dóminus perdúxit.
46	5	An non in iracúndia ejus impedítus est sol, et una dies facta est quasi duo?
46	6	Invocávit Altíssimum poténtem, in oppugnándo inimícos úndique, et audívit illum magnus et sanctus Deus, in saxis grándinis virtútis valde fortis.
46	7	Impetum fecit contra gentem hostílem, et in descénsu pérdidit contrários,
46	8	ut cognóscant gentes poténtiam ejus, quia contra Deum pugnáre non est fácile. Et secútus est a tergo poténtis:
46	9	et in diébus Móysi misericórdiam fecit, ipse, et Caleb fílius Jéphone, stare contra hostem, et prohibére gentem a peccátis, et perfríngere murmur malítiæ.
46	10	Et ipsi duo constitúti, a perículo liberáti sunt a número sexcentórum míllium péditum, indúcere illos in hereditátem, in terram, quæ manat lac et mel.
46	11	Et dedit Dóminus ipsi Caleb fortitúdinem, et usque in senectútem permánsit illi virtus, ut ascénderet in excélsum terræ locum, et semen ipsíus obtínuit hereditátem:
46	12	ut vidérent omnes fílii Israël, quia bonum est óbsequi sancto Deo.
46	13	Et júdices sínguli suo nómine, quorum non est corrúptum cor: qui non avérsi sunt a Dómino,
46	14	ut sit memória illórum in benedictióne, et ossa eórum púllulent de loco suo,
46	15	et nomen eórum permáneat in ætérnum, pérmanens ad fílios illórum, sanctórum virórum glória.
46	16	Diléctus a Dómino Deo suo Sámuel, prophéta Dómini, renovávit impérium, et unxit príncipes in gente sua.
46	17	In lege Dómini congregatiónem judicávit, et vidit Deus Jacob, et in fide sua probátus est prophéta.
46	18	Et cógnitus est in verbis suis fidélis, quia vidit Deum lucis:
46	19	et invocávit Dóminum omnipoténtem, in oppugnándo hostes circumstántes úndique, in oblatióne agni invioláti.
46	20	Et intónuit de cælo Dóminus, et in sónitu magno audítam fecit vocem suam,
46	21	et contrívit príncipes Tyriórum, et omnes duces Philísthiim:
46	22	et ante tempus finis vitæ suæ et sǽculi, testimónium prǽbuit in conspéctu Dómini, et Christi, pecúnias et usque ad calceaménta ab omni carne non accépit, et non accusávit illum homo.
46	23	Et post hoc dormívit, et notum fecit regi, et osténdit illi finem vitæ suæ, et exaltávit vocem suam de terra in prophetía, delére impietátem gentis.
47	1	Post hæc surréxit Nathan, prophéta in diébus David.
47	2	Et quasi adeps separátus a carne, sic David a fíliis Israël.
47	3	Cum leónibus lusit quasi cum agnis: et in ursis simíliter fecit sicut in agnis óvium, in juventúte sua.
47	4	Numquid non occídit gigántem, et ábstulit oppróbrium de gente?
47	5	In tolléndo manum, saxo fundæ dejécit exsultatiónem Góliæ:
47	6	nam invocávit Dóminum omnipoténtem, et dedit in déxtera ejus tóllere hóminem fortem in bello, et exaltáre cornu gentis suæ.
47	7	Sic in decem míllibus glorificávit eum, et laudávit eum in benedictiónibus Dómini, in offeréndo illi corónam glóriæ:
47	8	contrívit enim inimícos úndique, et exstirpávit Philísthiim contrários usque in hodiérnum diem: contrívit cornu ipsórum usque in ætérnum.
47	9	In omni ópere dedit confessiónem Sancto, et Excélso in verbo glóriæ.
47	10	De omni corde suo laudávit Dóminum, et diléxit Deum, qui fecit illum: et dedit illi contra inimícos poténtiam:
47	11	et stare fecit cantóres contra altáre, et in sono eórum dulces fecit modos.
47	12	Et dedit in celebratiónibus decus, et ornávit témpora usque ad consummatiónem vitæ, ut laudárent nomen sanctum Dómini, et amplificárent mane Dei sanctitátem.
47	13	Dóminus purgávit peccáta ipsíus, et exaltávit in ætérnum cornu ejus: et dedit illi testaméntum regni, et sedem glóriæ in Israël.
47	14	Post ipsum surréxit fílius sensátus, et propter illum dejécit omnem poténtiam inimicórum.
47	15	Sálomon imperávit in diébus pacis, cui subjécit Deus omnes hostes, ut cónderet domum in nómine suo, et paráret sanctitátem in sempitérnum: quemádmodum erudítus es in juventúte tua,
47	16	et implétus es, quasi flumen, sapiéntia, et terram retéxit ánima tua.
47	17	Et replésti in comparatiónibus ænígmata: ad ínsulas longe divulgátum est nomen tuum, et diléctus es in pace tua.
47	18	In cantilénis, et provérbiis, et comparatiónibus, et interpretatiónibus, mirátæ sunt terræ,
47	19	et in nómine Dómini Dei, cui est cognómen Deus Israël.
47	20	Collegísti quasi aurichálcum aurum, et ut plumbum complésti argéntum,
47	21	et inclinásti fémora tua muliéribus: potestátem habuísti in córpore tuo,
47	22	dedísti máculam in glória tua, et profanásti semen tuum, indúcere iracúndiam ad líberos tuos, et incitári stultítiam tuam,
47	23	ut fáceres impérium bipartítum, et ex Ephraim imperáre impérium durum.
47	24	Deus autem non derelínquet misericórdiam suam, et non corrúmpet, nec delébit ópera sua, neque perdet a stirpe nepótes elécti sui: et semen ejus, qui díligit Dóminum, non corrúmpet.
47	25	Dedit autem réliquum Jacob, et David de ipsa stirpe.
47	26	Et finem hábuit Sálomon cum pátribus suis.
47	27	Et derelíquit post se de sémine suo, gentis stultítiam,
47	28	et imminútum a prudéntia, Róboam, qui avértit gentem consílio suo:
47	29	et Jeróboam fílium Nabat, qui peccáre fecit Israël, et dedit viam peccándi Ephraim, et plúrima redundavérunt peccáta ipsórum.
47	30	Valde avertérunt illos a terra sua.
47	31	Et quæsívit omnes nequítias, usque dum perveníret ad illos defénsio, et ab ómnibus peccátis liberávit eos.
48	1	Et surréxit Elías prophéta quasi ignis, et verbum ipsíus quasi fácula ardébat.
48	2	Qui indúxit in illos famem, et irritántes illum invídia sua pauci facti sunt: non enim póterant sustinére præcépta Dómini.
48	3	Verbo Dómini contínuit cælum, et dejécit de cælo ignem ter:
48	4	sic amplificátus est Elías in mirabílibus suis. Et quis potest simíliter sic gloriári tibi?
48	5	Qui sustulísti mórtuum ab ínferis de sorte mortis, in verbo Dómini Dei.
48	6	Qui dejecísti reges ad pernícem, et confregísti fácile poténtiam ipsórum, et gloriósos de lecto suo.
48	7	Qui audis in Sina judícium, et in Horeb judícia defensiónis.
48	8	Qui ungis reges ad pœniténtiam, et prophétas facis successóres post te.
48	9	Qui recéptus es in túrbine ignis, in curru equórum igneórum.
48	10	Qui scriptus es in judíciis témporum, leníre iracúndiam Dómini: conciliáre cor patris ad fílium, et restitúere tribus Jacob.
48	11	Beáti sunt, qui te vidérunt, et in amicítia tua decoráti sunt:
48	12	nam nos vita vívimus tantum, post mortem autem non erit tale nomen nostrum.
48	13	Elías quidem in túrbine tectus est, et in Eliséo complétus est spíritus ejus: in diébus suis non pertímuit príncipem, et poténtia nemo vicit illum:
48	14	nec superávit illum verbum áliquod, et mórtuum prophetávit corpus ejus.
48	15	In vita sua fecit monstra, et in morte mirabília operátus est.
48	16	In ómnibus istis non pœnítuit pópulus, et non recessérunt a peccátis suis, usque dum ejécti sunt de terra sua, et dispérsi sunt in omnem terram:
48	17	et relícta est gens perpáuca, et princeps in domo David.
48	18	Quidam ipsórum fecérunt quod placéret Deo: álii autem multa commisérunt peccáta.
48	19	Ezechías munívit civitátem suam, et indúxit in médium ipsíus aquam: et fodit ferro rupem, et ædificávit ad aquam púteum.
48	20	In diébus ipsíus ascéndit Sennácherib, et misit Rábsacen, et sústulit manum suam contra illos: et éxtulit manum suam in Sion, et supérbus factus est poténtia sua.
48	21	Tunc mota sunt corda et manus ipsórum: et doluérunt quasi parturiéntes mulíeres.
48	22	Et invocavérunt Dóminum misericórdem, et expandéntes manus suas extulérunt ad cælum: et Sanctus Dóminus Deus audívit cito vocem ipsórum.
48	23	Non est commemorátus peccatórum illórum, neque dedit illos inimícis suis: sed purgávit eos in manu Isaíæ sancti prophétæ.
48	24	Dejécit castra Assyriórum, et contrívit illos ángelus Dómini:
48	25	nam fecit Ezechías quod plácuit Deo, et fórtiter ivit in via David patris sui, quam mandávit illi Isaías prophéta magnus, et fidélis in conspéctu Dei.
48	26	In diébus ipsíus retro rédiit sol, et áddidit regi vitam.
48	27	Spíritu magno vidit última, et consolátus est lugéntes in Sion usque in sempitérnum.
48	28	Osténdit futúra, et abscóndita ántequam evenírent.
49	1	Memória Josíæ in compositiónem odóris facta opus pigmentárii.
49	2	In omni ore quasi mel indulcábitur ejus memória, et ut música in convívio vini.
49	3	Ipse est diréctus divínitus in pœniténtiam gentis, et tulit abominatiónes impietátis.
49	4	Et gubernávit ad Dóminum cor ipsíus, et in diébus peccatórum corroborávit pietátem.
49	5	Præter David, et Ezechíam, et Josíam, omnes peccátum commisérunt:
49	6	nam reliquérunt legem Altíssimi reges Juda, et contempsérunt timórem Dei.
49	7	Dedérunt enim regnum suum áliis, et glóriam suam alienígenæ genti.
49	8	Incendérunt eléctam sanctitátis civitátem, et desértas fecérunt vias ipsíus in manu Jeremíæ.
49	9	Nam male tractavérunt illum, qui a ventre matris consecrátus est prophéta, evértere, et erúere, et pérdere, et íterum ædificáre, et renováre.
49	10	Ezéchiel qui vidit conspéctum glóriæ, quam osténdit illi in curru chérubim.
49	11	Nam commemorátus est inimicórum in imbre, benefácere illis, qui ostendérunt rectas vias.
49	12	Et duódecim prophetárum ossa púllulent de loco suo: nam corroboravérunt Jacob, et redemérunt se in fide virtútis.
49	13	Quómodo amplificémus Zoróbabel? nam et ipse quasi signum in déxtera manu:
49	14	sic et Jesum, fílium Jósedec: qui in diébus suis ædificavérunt domum, et exaltavérunt templum sanctum Dómino, parátum in glóriam sempitérnam.
49	15	Et Nehemías in memóriam multi témporis, qui eréxit nobis muros evérsos, et stare fecit portas et seras, qui eréxit domos nostras.
49	16	Nemo natus est in terra qualis Henoch: nam et ipse recéptus est a terra.
49	17	Neque ut Joseph, qui natus est homo princeps fratrum, firmaméntum gentis, rector fratrum, stabiliméntum pópuli:
49	18	et ossa ipsíus visitáta sunt, et post mortem prophetavérunt.
49	19	Seth, et Sem apud hómines glóriam adépti sunt: et super omnem ánimam in orígine Adam.
50	1	Simon, Oníæ fílius, sacérdos magnus, qui in vita sua suffúlsit domum, et in diébus suis corroborávit templum.
50	2	Templi étiam altitúdo ab ipso fundáta est, duplex ædificátio, et excélsi paríetes templi.
50	3	In diébus ipsíus emanavérunt pútei aquárum, et quasi mare adimpléti sunt supra modum.
50	4	Qui curávit gentem suam, et liberávit eam a perditióne.
50	5	Qui præváluit amplificáre civitátem, qui adéptus est glóriam in conversatióne gentis: et ingréssum domus, et átrii amplificávit.
50	6	Quasi stella matutína in médio nébulæ, et quasi luna plena in diébus suis lucet.
50	7	Et quasi sol refúlgens, sic ille effúlsit in templo Dei.
50	8	Quasi arcus refúlgens inter nébulas glóriæ, et quasi flos rosárum in diébus vernis, et quasi lília quæ sunt in tránsitu aquæ, et quasi thus rédolens in diébus æstátis.
50	9	Quasi ignis effúlgens, et thus ardens in igne.
50	10	Quasi vas auri sólidum, ornátum omni lápide pretióso.
50	11	Quasi olíva púllulans, et cypréssus in altitúdinem se extóllens, in accipiéndo ipsum stolam glóriæ, et vestíri eum in consummatiónem virtútis.
50	12	In ascénsu altáris sancti, glóriam dedit sanctitátis amíctum.
50	13	In accipiéndo autem partes de manu sacerdótum, et ipse stans juxta aram. Et circa illum coróna fratrum: quasi plantátio cedri in monte Líbano,
50	14	sic circa illum stetérunt quasi rami palmæ, et omnes fílii Aaron in glória sua.
50	15	Oblátio autem Dómini in mánibus ipsórum, coram omni synagóga Israël: et consummatióne fungens in ara, amplificáre oblatiónem excélsi regis
50	16	porréxit manum suam in libatióne, et libávit de sánguine uvæ.
50	17	Effúdit in fundaménto altáris odórem divínum excélso príncipi.
50	18	Tunc exclamavérunt fílii Aaron, in tubis productílibus sonuérunt, et audítam fecérunt vocem magnam in memóriam coram Deo.
50	19	Tunc omnis pópulus simul properavérunt, et cecidérunt in fáciem super terram, adoráre Dóminum Deum suum, et dare preces omnipoténti Deo excélso.
50	20	Et amplificavérunt psalléntes in vócibus suis, et in magna domo auctus est sonus suavitátis plenus.
50	21	Et rogávit pópulus Dóminum excélsum in prece, usque dum perféctus est honor Dómini, et munus suum perfecérunt.
50	22	Tunc descéndens, manus suas éxtulit in omnem congregatiónem filiórum Israël dare glóriam Deo a lábiis suis, et in nómine ipsíus gloriári:
50	23	et iterávit oratiónem suam, volens osténdere virtútem Dei.
50	24	Et nunc oráte Deum ómnium, qui magna fecit in omni terra, qui auxit dies nostros a ventre matris nostræ, et fecit nobíscum secúndum suam misericórdiam:
50	25	det nobis jucunditátem cordis, et fíeri pacem in diébus nostris in Israël per dies sempitérnos:
50	26	crédere Israël nobíscum esse Dei misericórdiam, ut líberet nos in diébus suis.
50	27	Duas gentes odit ánima mea: tértia autem non est gens, quam óderim:
50	28	qui sedent in monte Seir, et Philísthiim, et stultus pópulus, qui hábitat in Síchimis.
50	29	Doctrínam sapiéntiæ et disciplínæ scripsit in códice isto Jesus, fílius Sirach, Jerosolymíta, qui renovávit sapiéntiam de corde suo.
50	30	Beátus, qui in istis versátur bonis: qui ponit illa in corde suo, sápiens erit semper.
50	31	Si enim hæc fécerit, ad ómnia valébit: quia lux Dei, vestígium ejus est.
51	1	[Orátio Jesu fílii Sirach:] Confitébor tibi Dómine rex, et collaudábo te Deum salvatórem meum.
51	2	Confitébor nómini tuo: quóniam adjútor et protéctor factus es mihi,
51	3	et liberásti corpus meum a perditióne, a láqueo linguæ iníquæ, et a lábiis operántium mendácium, et in conspéctu astántium factus es mihi adjútor.
51	4	Et liberásti me secúndum multitúdinem misericórdiæ nóminis tui a rugiéntibus, præparátis ad escam,
51	5	de mánibus quæréntium ánimam meam, et de portis tribulatiónum quæ circumdedérunt me:
51	6	a pressúra flammæ, quæ circúmdedit me, et in médio ignis non sum æstuátus:
51	7	de altitúdine ventris ínferi, et a lingua coinquináta, et a verbo mendácii, a rege iníquo, et a lingua injústa:
51	8	laudábit usque ad mortem ánima mea Dóminum,
51	9	et vita mea appropínquans erat in inférno deórsum.
51	10	Circumdedérunt me úndique, et non erat qui adjuváret. Respíciens eram ad adjutórium hóminum, et non erat.
51	11	Memorátus sum misericórdiæ tuæ Dómine, et operatiónis tuæ, quæ a sǽculo sunt:
51	12	quóniam éruis sustinéntes te Dómine, et líberas eos de mánibus géntium.
51	13	Exaltásti super terram habitatiónem meam, et pro morte defluénte deprecátus sum.
51	14	Invocávi Dóminum patrem Dómini mei, ut non derelínquat me in die tribulatiónis meæ, et in témpore superbórum sine adjutório.
51	15	Laudábo nomen tuum assídue, et collaudábo illud in confessióne, et exaudíta est orátio mea.
51	16	Et liberásti me de perditióne, et eripuísti me de témpore iníquo.
51	17	Proptérea confitébor, et laudem dicam tibi, et benedícam nómini Dómini.
51	18	Cum adhuc júnior essem, priúsquam oberrárem, quæsívi sapiéntiam palam in oratióne mea.
51	19	Ante templum postulábam pro illa, et usque in novíssimis inquíram eam. Et efflóruit tamquam præcox uva,
51	20	lætátum est cor meum in ea. Ambulávit pes meus iter rectum, a juventúte mea investigábam eam.
51	21	Inclinávi módico aurem meam, et excépi illam.
51	22	Multam invéni in meípso sapiéntiam, et multum proféci in ea.
51	23	Danti mihi sapiéntiam, dabo glóriam.
51	24	Consiliátus sum enim ut fácerem illam: zelátus sum bonum, et non confúndar.
51	25	Colluctáta est ánima mea in illa, et in faciéndo eam confirmátus sum.
51	26	Manus meas exténdi in altum, et insipiéntiam ejus luxi.
51	27	Animam meam diréxi ad illam, et in agnitióne invéni eam.
51	28	Possédi cum ipsa cor ab inítio: propter hoc non derelínquar.
51	29	Venter meus conturbátus est quæréndo illam: proptérea bonam possidébo possessiónem.
51	30	Dedit mihi Dóminus linguam mercédem meam: et in ipsa laudábo eum.
51	31	Appropiáte ad me indócti, et congregáte vos in domum disciplínæ.
51	32	Quid adhuc retardátis? et quid dícitis in his? ánimæ vestræ sítiunt veheménter.
51	33	Apérui os meum, et locútus sum: Comparáte vobis sine argénto,
51	34	et collum vestrum subjícite jugo, et suscípiat ánima vestra disciplínam: in próximo est enim inveníre eam.
51	35	Vidéte óculis vestris, quia módicum laborávi, et invéni mihi multam réquiem.
51	36	Assúmite disciplínam in multo número argénti, et copiósum aurum possidéte in ea.
51	37	Lætétur ánima vestra in misericórdia ejus, et non confundémini in laude ipsíus.
51	38	Operámini opus vestrum ante tempus, et dabit vobis mercédem vestram in témpore suo.
