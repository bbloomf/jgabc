1	1	Paulus, Apóstolus Jesu Christi per voluntátem Dei, et Timótheus frater, ecclésiæ Dei, quæ est Corínthi cum ómnibus sanctis, qui sunt in univérsa Acháia.
1	2	Grátia vobis, et pax a Deo Patre nostro, et Dómino Jesu Christo.
1	3	Benedíctus Deus et Pater Dómini nostri Jesu Christi, Pater misericordiárum, et Deus totíus consolatiónis,
1	4	qui consolátur nos in omni tribulatióne nostra: ut possímus et ipsi consolári eos, qui in omni pressúra sunt, per exhortatiónem, qua exhortámur et ipsi a Deo.
1	5	Quóniam sicut abúndant passiónes Christi in nobis: ita et per Christum abúndat consolátio nostra.
1	6	Sive autem tribulámur pro vestra exhortatióne et salúte, sive consolámur pro vestra consolatióne, sive exhortámur pro vestra exhortatióne et salúte, quæ operátur tolerántiam earúmdem passiónum, quas et nos pátimur:
1	7	ut spes nostra firma sit pro vobis: sciéntes quod sicut sócii passiónum estis, sic éritis et consolatiónis.
1	8	Non enim vólumus ignoráre vos fratres de tribulatióne nostra, quæ facta est in Asia, quóniam supra modum graváti sumus supra virtútem, ita ut tædéret nos étiam vívere.
1	9	Sed ipsi in nobismetípsis respónsum mortis habúimus, ut non simus fidéntes in nobis, sed in Deo, qui súscitat mórtuos:
1	10	qui de tantis perículis nos erípuit, et éruit: in quem sperámus quóniam et adhuc erípiet,
1	11	adjuvántibus et vobis in oratióne pro nobis: ut ex multórum persónis, ejus quæ in nobis est donatiónis, per multos grátiæ agántur pro nobis.
1	12	Nam glória nostra hæc est, testimónium consciéntiæ nostræ, quod in simplicitáte cordis et sinceritáte Dei, et non in sapiéntia carnáli, sed in grátia Dei, conversáti sumus in hoc mundo: abundántius autem ad vos.
1	13	Non enim ália scríbimus vobis, quam quæ legístis, et cognovístis. Spero autem quod usque in finem cognoscétis,
1	14	sicut et cognovístis nos ex parte, quod glória vestra sumus, sicut et vos nostra, in die Dómini nostri Jesu Christi.
1	15	Et hac confidéntia vólui prius veníre ad vos, ut secúndam grátiam haberétis:
1	16	et per vos transíre in Macedóniam, et íterum a Macedónia veníre ad vos, et a vobis dedúci in Judǽam.
1	17	Cum ergo hoc voluíssem, numquid levitáte usus sum? aut quæ cógito, secúndum carnem cógito, ut sit apud me Est, et Non?
1	18	Fidélis autem Deus, quia sermo noster, qui fuit apud vos, non est in illo Est, et Non.
1	19	Dei enim Fílius Jesus Christus, qui in vobis per nos prædicátus est, per me, et Silvánum, et Timótheum, non fuit Est et Non, sed Est in illo fuit.
1	20	Quotquot enim promissiónes Dei sunt, in illo Est: ídeo et per ipsum Amen Deo ad glóriam nostram.
1	21	Qui autem confírmat nos vobíscum in Christo, et qui unxit nos Deus:
1	22	qui et signávit nos, et dedit pignus Spíritus in córdibus nostris.
1	23	Ego autem testem Deum ínvoco in ánimam meam, quod parcens vobis, non veni ultra Corínthum: non quia dominámur fídei vestræ, sed adjutóres sumus gáudii vestri: nam fide statis.
2	1	Státui autem hoc ipsum apud me, ne íterum in tristítia venírem ad vos.
2	2	Si enim ego contrísto vos: et quis est, qui me lætíficet, nisi qui contristátur ex me?
2	3	Et hoc ipsum scripsi vobis, ut non cum vénero, tristítiam super tristítiam hábeam, de quibus oportúerat me gaudére: confídens in ómnibus vobis, quia meum gáudium, ómnium vestrum est.
2	4	Nam ex multa tribulatióne, et angústia cordis scripsi vobis per multas lácrymas: non ut contristémini, sed ut sciátis, quam caritátem hábeam abundántius in vobis.
2	5	Si quis autem contristávit, non me contristávit: sed ex parte, ut non ónerem omnes vos.
2	6	Súfficit illi, qui ejúsmodi est, objurgátio hæc, quæ fit a plúribus:
2	7	ita ut e contrário magis donétis, et consolémini, ne forte abundantióri tristítia absorbeátur qui ejúsmodi est.
2	8	Propter quod óbsecro vos, ut confirmétis in illum caritátem.
2	9	Ideo enim et scripsi, ut cognóscam experiméntum vestrum, an in ómnibus obediéntes sitis.
2	10	Cui autem áliquid donástis, et ego: nam et ego quod donávi, si quid donávi, propter vos in persóna Christi,
2	11	ut non circumveniámur a Sátana: non enim ignorámus cogitatiónes ejus.
2	12	Cum veníssem autem Tróadem propter Evangélium Christi, et óstium mihi apértum esset in Dómino,
2	13	non hábui réquiem spirítui meo, eo quod non invénerim Titum fratrem meum, sed valefáciens eis, proféctus sum in Macedóniam.
2	14	Deo autem grátias, qui semper triúmphat nos in Christo Jesu, et odórem notítiæ suæ maniféstat per nos in omni loco:
2	15	quia Christi bonus odor sumus Deo in iis, qui salvi fiunt, et in iis, qui péreunt:
2	16	áliis quidem odor mortis in mortem: áliis autem odor vitæ in vitam. Et ad hæc quis tam idóneus?
2	17	Non enim sumus sicut plúrimi, adulterántes verbum Dei, sed ex sinceritáte, sed sicut ex Deo, coram Deo, in Christo lóquimur.
3	1	Incípimus íterum nosmetípsos commendáre? aut numquid egémus (sicut quidam) commendatítiis epístolis ad vos, aut ex vobis?
3	2	Epístola nostra vos estis, scripta in córdibus nostris, quæ scitur, et légitur ab ómnibus homínibus:
3	3	manifestáti quod epístola estis Christi, ministráta a nobis, et scripta non atraménto, sed Spíritu Dei vivi: non in tábulis lapídeis, sed in tábulis cordis carnálibus.
3	4	Fidúciam autem talem habémus per Christum ad Deum:
3	5	non quod sufficiéntes simus cogitáre áliquid a nobis, quasi ex nobis: sed sufficiéntia nostra ex Deo est:
3	6	qui et idóneos nos fecit minístros novi testaménti: non líttera, sed Spíritu: líttera enim occídit, Spíritus autem vivíficat.
3	7	Quod si ministrátio mortis lítteris deformáta in lapídibus fuit in glória, ita ut non possent inténdere fílii Israël in fáciem Móysi propter glóriam vultus ejus, quæ evacuátur:
3	8	quómodo non magis ministrátio spíritus erit in glória?
3	9	Nam si ministrátio damnatiónis glória est: multo magis abúndat ministérium justítiæ in glória.
3	10	Nam nec glorificátum est, quod cláruit in hac parte, propter excelléntem glóriam.
3	11	Si enim quod evacuátur, per glóriam est: multo magis quod manet, in glória est.
3	12	Habéntes ígitur talem spem, multa fidúcia útimur:
3	13	et non sicut Móyses ponébat velámen super fáciem suam, ut non inténderent fílii Israël in fáciem ejus, quod evacuátur,
3	14	sed obtúsi sunt sensus eórum. Usque in hodiérnum enim diem, idípsum velámen in lectióne véteris testaménti manet non revelátum (quóniam in Christo evacuátur),
3	15	sed usque in hodiérnum diem, cum légitur Móyses, velámen pósitum est super cor eórum.
3	16	Cum autem convérsus fúerit ad Dóminum, auferétur velámen.
3	17	Dóminus autem Spíritus est: ubi autem Spíritus Dómini, ibi libértas.
3	18	Nos vero omnes, reveláta fácie glóriam Dómini speculántes, in eámdem imáginem transformámur a claritáte in claritátem, tamquam a Dómini Spíritu.
4	1	Ideo habéntes administratiónem, juxta quod misericórdiam consecúti sumus, non defícimus,
4	2	sed abdicámus occúlta dedécoris, non ambulántes in astútia, neque adulterántes verbum Dei, sed in manifestatióne veritátis commendántes nosmetípsos ad omnem consciéntiam hóminum coram Deo.
4	3	Quod si étiam opértum est Evangélium nostrum: in iis, qui péreunt, est opértum:
4	4	in quibus Deus hujus sǽculi excæcávit mentes infidélium, ut non fúlgeat illis illuminátio Evangélii glóriæ Christi, qui est imágo Dei.
4	5	Non enim nosmetípsos prædicámus, sed Jesum Christum Dóminum nostrum: nos autem servos vestros per Jesum:
4	6	quóniam Deus, qui dixit de ténebris lucem splendéscere, ipse illúxit in córdibus nostris ad illuminatiónem sciéntiæ claritátis Dei, in fácie Christi Jesu.
4	7	Habémus autem thesáurum istum in vasis fictílibus: ut sublímitas sit virtútis Dei, et non ex nobis.
4	8	In ómnibus tribulatiónem pátimur, sed non angustiámur: aporiámur, sed non destitúimur:
4	9	persecutiónem pátimur, sed non derelínquimur: dejícimur, sed non perímus:
4	10	semper mortificatiónem Jesu in córpore nostro circumferéntes, ut et vita Jesu manifestétur in corpóribus nostris.
4	11	Semper enim nos, qui vívimus, in mortem trádimur propter Jesum: ut et vita Jesu manifestétur in carne nostra mortáli.
4	12	Ergo mors in nobis operátur, vita autem in vobis.
4	13	Habéntes autem eúmdem spíritum fídei, sicut scriptum est: Crédidi, propter quod locútus sum: et nos crédimus, propter quod et lóquimur:
4	14	sciéntes quóniam qui suscitávit Jesum, et nos cum Jesu suscitábit, et constítuet vobíscum.
4	15	Omnia enim propter vos: ut grátia abúndans, per multos in gratiárum actióne, abúndet in glóriam Dei.
4	16	Propter quod non defícimus: sed licet is, qui foris est, noster homo corrumpátur, tamen is, qui intus est, renovátur de die in diem.
4	17	Id enim, quod in præsénti est momentáneum et leve tribulatiónis nostræ, supra modum in sublimitáte ætérnum glóriæ pondus operátur in nobis,
4	18	non contemplántibus nobis quæ vidéntur, sed quæ non vidéntur. Quæ enim vidéntur, temporália sunt: quæ autem non vidéntur, ætérna sunt.
5	1	Scimus enim quóniam si terréstris domus nostra hujus habitatiónis dissolvátur, quod ædificatiónem ex Deo habémus, domum non manufáctam, ætérnam in cælis.
5	2	Nam et in hoc ingemíscimus, habitatiónem nostram, quæ de cælo est, superíndui cupiéntes:
5	3	si tamen vestíti, non nudi inveniámur.
5	4	Nam et qui sumus in hoc tabernáculo, ingemíscimus graváti: eo quod nólumus exspoliári, sed supervestíri, ut absorbeátur quod mortále est, a vita.
5	5	Qui autem éfficit nos in hoc ipsum, Deus, qui dedit nobis pignus Spíritus.
5	6	Audéntes ígitur semper, sciéntes quóniam dum sumus in córpore, peregrinámur a Dómino
5	7	(per fidem enim ambulámus, et non per spéciem):
5	8	audémus autem, et bonam voluntátem habémus magis peregrinári a córpore, et præséntes esse ad Dóminum.
5	9	Et ídeo conténdimus, sive abséntes, sive præséntes, placére illi.
5	10	Omnes enim nos manifestári opórtet ante tribúnal Christi, ut réferat unusquísque própria córporis, prout gessit, sive bonum, sive malum.
5	11	Sciéntes ergo timórem Dómini, homínibus suadémus, Deo autem manifésti sumus. Spero autem et in consciéntiis vestris maniféstos nos esse.
5	12	Non íterum commendámus nos vobis, sed occasiónem damus vobis gloriándi pro nobis: ut habeátis ad eos, qui in fácie gloriántur, et non in corde.
5	13	Sive enim mente excédimus, Deo: sive sóbrii sumus, vobis.
5	14	Cáritas enim Christi urget nos: æstimántes hoc, quóniam si unus pro ómnibus mórtuus est, ergo omnes mórtui sunt:
5	15	et pro ómnibus mórtuus est Christus: ut, et qui vivunt, jam non sibi vivant, sed ei, qui pro ipsis mórtuus est et resurréxit.
5	16	Itaque nos ex hoc néminem nóvimus secúndum carnem. Et si cognóvimus secúndum carnem Christum, sed nunc jam non nóvimus.
5	17	Si qua ergo in Christo nova creatúra, vétera transiérunt: ecce facta sunt ómnia nova.
5	18	Omnia autem ex Deo, qui nos reconciliávit sibi per Christum: et dedit nobis ministérium reconciliatiónis:
5	19	quóniam quidem Deus erat in Christo mundum reconcílians sibi, non réputans illis delícta ipsórum, et pósuit in nobis verbum reconciliatiónis.
5	20	Pro Christo ergo legatióne fúngimur, tamquam Deo exhortánte per nos. Obsecrámus pro Christo, reconciliámini Deo.
5	21	Eum, qui non nóverat peccátum, pro nobis peccátum fecit, ut nos efficerémur justítia Dei in ipso.
6	1	Adjuvántes autem exhortámur ne in vácuum grátiam Dei recipiátis.
6	2	Ait enim: Témpore accépto exaudívi te, et in die salútis adjúvi te. Ecce nunc tempus acceptábile, ecce nunc dies salútis.
6	3	Némini dantes ullam offensiónem, ut non vituperétur ministérium nostrum:
6	4	sed in ómnibus exhibeámus nosmetípsos sicut Dei minístros in multa patiéntia, in tribulatiónibus, in necessitátibus, in angústiis,
6	5	in plagis, in carcéribus, in seditiónibus, in labóribus, in vigíliis, in jejúniis,
6	6	in castitáte, in sciéntia, in longanimitáte, in suavitáte, in Spíritu sancto, in caritáte non ficta,
6	7	in verbo veritátis, in virtúte Dei, per arma justítiæ a dextris, et a sinístris,
6	8	per glóriam, et ignobilitátem, per infámiam, et bonam famam: ut seductóres, et veráces, sicut qui ignóti, et cógniti:
6	9	quasi moriéntes, et ecce vívimus: ut castigáti, et non mortificáti:
6	10	quasi tristes, semper autem gaudéntes: sicut egéntes, multos autem locupletántes: tamquam nihil habéntes, et ómnia possidéntes.
6	11	Os nostrum patet ad vos o Corínthii, cor nostrum dilatátum est.
6	12	Non angustiámini in nobis: angustiámini autem in viscéribus vestris:
6	13	eámdem autem habéntes remuneratiónem, tamquam fíliis dico: dilatámini et vos.
6	14	Nolíte jugum dúcere cum infidélibus. Quæ enim participátio justítiæ cum iniquitáte? aut quæ socíetas luci ad ténebras?
6	15	Quæ autem convéntio Christi ad Bélial? aut quæ pars fidéli cum infidéli?
6	16	Qui autem consénsus templo Dei cum idólis? Vos enim estis templum Dei vivi, sicut dicit Deus: Quóniam inhabitábo in illis, et inambulábo inter eos, et ero illórum Deus, et ipsi erunt mihi pópulus.
6	17	Propter quod exíte de médio eórum, et separámini, dicit Dóminus, et immúndum ne tetigéritis:
6	18	et ego recípiam vos: et ero vobis in patrem, et vos éritis mihi in fílios, et fílias, dicit Dóminus omnípotens.
7	1	Has ergo habéntes promissiónes, caríssimi, mundémus nos ab omni inquinaménto carnis et spíritus, perficiéntes sanctificatiónem in timóre Dei.
7	2	Cápite nos. Néminem lǽsimus, néminem corrúpimus, néminem circumvénimus.
7	3	Non ad condemnatiónem vestram dico: prædíximus enim quod in córdibus nostris estis ad commoriéndum, et ad convivéndum.
7	4	Multa mihi fidúcia est apud vos, multa mihi gloriátio pro vobis: replétus sum consolatióne: superabúndo gáudio in omni tribulatióne nostra.
7	5	Nam et cum venissémus in Macedóniam, nullam réquiem hábuit caro nostra, sed omnem tribulatiónem passi sumus: foris pugnæ, intus timóres.
7	6	Sed qui consolátur húmiles, consolátus est nos Deus in advéntu Titi.
7	7	Non solum autem in advéntu ejus, sed étiam in consolatióne, qua consolátus est in vobis, réferens nobis vestrum desidérium, vestrum fletum, vestram æmulatiónem pro me, ita ut magis gaudérem.
7	8	Quóniam etsi contristávi vos in epístola, non me pœ́nitet: etsi pœnitéret, videns quod epístola illa (etsi ad horam) vos contristávit,
7	9	nunc gáudeo: non quia contristáti estis, sed quia contristáti estis ad pœniténtiam. Contristáti enim estis ad Deum, ut in nullo detriméntum patiámini ex nobis.
7	10	Quæ enim secúndum Deum tristítia est, pœniténtiam in salútem stábilem operátur: sǽculi autem tristítia mortem operátur.
7	11	Ecce enim hoc ipsum, secúndum Deum contristári vos, quantam in vobis operátur sollicitúdinem: sed defensiónem, sed indignatiónem, sed timórem, sed desidérium, sed æmulatiónem, sed vindíctam: in ómnibus exhibuístis vos, incontaminátos esse negótio.
7	12	Igitur, etsi scripsi vobis, non propter eum, qui fecit injúriam, nec propter eum, qui passus est: sed ad manifestándam sollicitúdinem nostram, quam habémus pro vobis
7	13	coram Deo: ídeo consoláti sumus. In consolatióne autem nostra, abundántius magis gavísi sumus super gáudio Titi, quia reféctus est spíritus ejus ab ómnibus vobis.
7	14	Et si quid apud illum de vobis gloriátus sum, non sum confúsus: sed sicut ómnia vobis in veritáte locúti sumus, ita et gloriátio nostra, quæ fuit ad Titum, véritas facta est,
7	15	et víscera ejus abundántius in vobis sunt, reminiscéntis ómnium vestrum obediéntiam: quómodo cum timóre, et tremóre excepístis illum.
7	16	Gáudeo quod in ómnibus confído in vobis.
8	1	Notam autem fácimus vobis, fratres, grátiam Dei, quæ data est in ecclésiis Macedóniæ:
8	2	quod in multo experiménto tribulatiónis abundántia gáudii ipsórum fuit, et altíssima paupértas eórum abundávit in divítias simplicitátis eórum:
8	3	quia secúndum virtútem testimónium illis reddo, et supra virtútem voluntárii fuérunt,
8	4	cum multa exhortatióne obsecrántes nos grátiam, et communicatiónem ministérii, quod fit in sanctos.
8	5	Et non sicut sperávimus, sed semetípsos dedérunt primum Dómino, deínde nobis per voluntátem Dei,
8	6	ita ut rogarémus Titum, ut quemádmodum cœpit, ita et perfíciat in vobis étiam grátiam istam.
8	7	Sed sicut in ómnibus abundátis fide, et sermóne, et sciéntia, et omni sollicitúdine, ínsuper et caritáte vestra in nos, ut et in hac grátia abundétis.
8	8	Non quasi ímperans dico: sed per aliórum sollicitúdinem, étiam vestræ caritátis ingénium bonum cómprobans.
8	9	Scitis enim grátiam Dómini nostri Jesu Christi, quóniam propter vos egénus factus est, cum esset dives, ut illíus inópia vos dívites essétis.
8	10	Et consílium in hoc do: hoc enim vobis útile est, qui non solum fácere, sed et velle cœpístis ab anno prióre:
8	11	nunc vero et facto perfícite: ut quemádmodum promptus est ánimus voluntátis, ita sit et perficiéndi ex eo, quod habétis.
8	12	Si enim volúntas prompta est, secúndum id, quod habet, accépta est, non secúndum id, quod non habet.
8	13	Non enim ut áliis sit remíssio, vobis autem tribulátio, sed ex æqualitáte.
8	14	In præsénti témpore vestra abundántia illórum inópiam súppleat: ut et illórum abundántia vestræ inópiæ sit suppleméntum, ut fiat æquálitas, sicut scriptum est:
8	15	Qui multum, non abundávit: et qui módicum, non minorávit.
8	16	Grátias autem Deo, qui dedit eámdem sollicitúdinem pro vobis in corde Titi,
8	17	quóniam exhortatiónem quidem suscépit: sed cum sollicítior esset, sua voluntáte proféctus est ad vos.
8	18	Mísimus étiam cum illo fratrem, cujus laus est in Evangélio per omnes ecclésias:
8	19	non solum autem, sed et ordinátus est ab ecclésiis comes peregrinatiónis nostræ in hanc grátiam, quæ ministrátur a nobis ad Dómini glóriam, et destinátam voluntátem nostram:
8	20	devitántes hoc, ne quis nos vitúperet in hac plenitúdine, quæ ministrátur a nobis.
8	21	Providémus enim bona non solum coram Deo, sed étiam coram homínibus.
8	22	Mísimus autem cum illis et fratrem nostrum, quem probávimus in multis sæpe sollícitum esse: nunc autem multo sollicitiórem, confidéntia multa in vos,
8	23	sive pro Tito, qui est sócius meus, et in vos adjútor, sive fratres nostri, Apóstoli ecclesiárum, glória Christi.
8	24	Ostensiónem ergo, quæ est caritátis vestræ, et nostræ glóriæ pro vobis, in illos osténdite in fáciem ecclesiárum.
9	1	Nam de ministério, quod fit in sanctos, ex abundánti est mihi scríbere vobis.
9	2	Scio enim promptum ánimum vestrum: pro quo de vobis glórior apud Macédones. Quóniam et Acháia paráta est ab anno prætérito, et vestra æmulátio provocávit plúrimos.
9	3	Misi autem fratres: ut ne quod gloriámur de vobis, evacuétur in hac parte, ut (quemádmodum dixi) paráti sitis:
9	4	ne cum vénerint Macédones mecum, et invénerint vos imparátos, erubescámus nos (ut non dicámus vos) in hac substántia.
9	5	Necessárium ergo existimávi rogáre fratres, ut prævéniant ad vos, et prǽparent repromíssam benedictiónem hanc parátam esse sic, quasi benedictiónem, non tamquam avarítiam.
9	6	Hoc autem dico: qui parce séminat, parce et metet: et qui séminat in benedictiónibus, de benedictiónibus et metet.
9	7	Unusquísque prout destinávit in corde suo, non ex tristítia, aut ex necessitáte: hílarem enim datórem díligit Deus.
9	8	Potens est autem Deus omnem grátiam abundáre fácere in vobis: ut in ómnibus semper omnem sufficiéntiam habéntes, abundétis in omne opus bonum,
9	9	sicut scriptum est: Dispérsit, dedit paupéribus: justítia ejus manet in sǽculum sǽculi.
9	10	Qui autem adminístrat semen seminánti: et panem ad manducándum præstábit, et multiplicábit semen vestrum, et augébit increménta frugum justítiæ vestræ:
9	11	ut in ómnibus locupletáti abundétis in omnem simplicitátem, quæ operátur per nos gratiárum actiónem Deo.
9	12	Quóniam ministérium hujus offícii non solum supplet ea, quæ desunt sanctis, sed étiam abúndat per multas gratiárum actiónes in Dómino,
9	13	per probatiónem ministérii hujus, glorificántes Deum in obediéntia confessiónis vestræ, in Evangélium Christi, et simplicitáte communicatiónis in illos, et in omnes,
9	14	et in ipsórum obsecratióne pro vobis, desiderántium vos propter eminéntem grátiam Dei in vobis.
9	15	Grátias Deo super inenarrábili dono ejus.
10	1	Ipse autem ego Paulus óbsecro vos per mansuetúdinem, et modéstiam Christi, qui in fácie quidem húmilis sum inter vos, absens autem confído in vobis.
10	2	Rogo autem vos ne præsens áudeam per eam confidéntiam, qua exístimor audére in quosdam, qui arbitrántur nos tamquam secúndum carnem ambulémus.
10	3	In carne enim ambulántes, non secúndum carnem militámus.
10	4	Nam arma milítiæ nostræ non carnália sunt, sed poténtia Deo ad destructiónem munitiónum, consília destruéntes,
10	5	et omnem altitúdinem extolléntem se advérsus sciéntiam Dei, et in captivitátem redigéntes omnem intelléctum in obséquium Christi,
10	6	et in promptu habéntes ulcísci omnem inobediéntiam, cum impléta fúerit vestra obediéntia.
10	7	Quæ secúndum fáciem sunt, vidéte. Si quis confídit sibi Christi se esse, hoc cógitet íterum apud se: quia sicut ipse Christi est, ita et nos.
10	8	Nam etsi ámplius áliquid gloriátus fúero de potestáte nostra, quam dedit nobis Dóminus in ædificatiónem, et non in destructiónem vestram, non erubéscam.
10	9	Ut autem non exístimer tamquam terrére vos per epístolas:
10	10	quóniam quidem epístolæ, ínquiunt, graves sunt et fortes: præséntia autem córporis infírma, et sermo contemptíbilis:
10	11	hoc cógitet qui ejúsmodi est, quia quales sumus verbo per epístolas abséntes, tales et præséntes in facto.
10	12	Non enim audémus insérere, aut comparáre nos quibúsdam, qui seípsos comméndant: sed ipsi in nobis nosmetípsos metiéntes, et comparántes nosmetípsos nobis.
10	13	Nos autem non in imménsum gloriábimur, sed secúndum mensúram régulæ, qua mensus est nobis Deus, mensúram pertingéndi usque ad vos.
10	14	Non enim quasi non pertingéntes ad vos, superexténdimus nos: usque ad vos enim pervénimus in Evangélio Christi.
10	15	Non in imménsum gloriántes in aliénis labóribus: spem autem habéntes crescéntis fídei vestræ, in vobis magnificári secúndum régulam nostram in abundántiam,
10	16	étiam in illa, quæ ultra vos sunt, evangelizáre, non in aliéna régula in iis quæ præparáta sunt gloriári.
10	17	Qui autem gloriátur, in Dómino gloriétur.
10	18	Non enim qui seípsum comméndat, ille probátus est: sed quem Deus comméndat.
11	1	Utinam sustinerétis módicum quid insipiéntiæ meæ, sed et supportáre me:
11	2	ǽmulor enim vos Dei æmulatióne. Despóndi enim vos uni viro, vírginem castam exhibére Christo.
11	3	Tímeo autem ne sicut serpens Hevam sedúxit astútia sua, ita corrumpántur sensus vestri, et éxcidant a simplicitáte, quæ est in Christo.
11	4	Nam si is qui venit, álium Christum prǽdicat, quem non prædicávimus, aut álium spíritum accípitis, quem non accepístis: aut áliud Evangélium, quod non recepístis: recte paterémini.
11	5	Exístimo enim nihil me minus fecísse a magnis Apóstolis.
11	6	Nam etsi imperítus sermóne, sed non sciéntia, in ómnibus autem manifestáti sumus vobis.
11	7	Aut numquid peccátum feci, meípsum humílians, ut vos exaltémini? quóniam gratis Evangélium Dei evangelizávi vobis?
11	8	Alias ecclésias exspoliávi, accípiens stipéndium ad ministérium vestrum.
11	9	Et cum essem apud vos, et egérem, nulli onerósus fui: nam quod mihi déerat, supplevérunt fratres, qui venérunt a Macedónia: et in ómnibus sine ónere me vobis servávi, et servábo.
11	10	Est véritas Christi in me, quóniam hæc gloriátio non infringétur in me in regiónibus Acháiæ.
11	11	Quare? quia non díligo vos? Deus scit.
11	12	Quod autem fácio, et fáciam: ut ámputem occasiónem eórum, qui volunt occasiónem, ut in quo gloriántur, inveniántur sicut et nos.
11	13	Nam ejúsmodi pseudoapóstoli sunt operárii súbdoli, transfigurántes se in apóstolos Christi.
11	14	Et non mirum: ipse enim Sátanas transfigúrat se in ángelum lucis.
11	15	Non est ergo magnum, si minístri ejus transfiguréntur velut minístri justítiæ: quorum finis erit secúndum ópera ipsórum.
11	16	Iterum dico (ne quis me putet insipiéntem esse, alióquin velut insipiéntem accípite me, ut et ego módicum quid glórier),
11	17	quod loquor, non loquor secúndum Deum, sed quasi in insipiéntia, in hac substántia glóriæ.
11	18	Quóniam multi gloriántur secúndum carnem: et ego gloriábor.
11	19	Libénter enim suffértis insipiéntes, cum sitis ipsi sapiéntes.
11	20	Sustinétis enim si quis vos in servitútem rédigit, si quis dévorat, si quis áccipit, si quis extóllitur, si quis in fáciem vos cædit.
11	21	Secúndum ignobilitátem dico, quasi nos infírmi fuérimus in hac parte. In quo quis audet (in insipiéntia dico) áudeo et ego:
11	22	Hebrǽi sunt, et ego: Israëlítæ sunt, et ego: semen Abrahæ sunt, et ego:
11	23	minístri Christi sunt (ut minus sápiens dico), plus ego: in labóribus plúrimis, in carcéribus abundántius, in plagis supra modum, in mórtibus frequénter.
11	24	A Judǽis quínquies, quadragénas, una minus, accépi.
11	25	Ter virgis cæsus sum, semel lapidátus sum: ter naufrágium feci, nocte et die in profúndo maris fui,
11	26	in itinéribus sæpe, perículis flúminum, perículis latrónum, perículis ex génere, perículis ex géntibus, perículis in civitáte, perículis in solitúdine, perículis in mari, perículis in falsis frátribus:
11	27	in labóre, et ærúmna, in vigíliis multis, in fame, et siti, in jejúniis multis, in frígore, et nuditáte:
11	28	præter illa, quæ extrínsecus sunt, instántia mea quotidiána, sollicitúdo ómnium ecclesiárum.
11	29	Quis infirmátur, et ego non infírmor? quis scandalizátur, et ego non uror?
11	30	Si gloriári opórtet: quæ infirmitátis meæ sunt, gloriábor.
11	31	Deus et Pater Dómini nostri Jesu Christi, qui est benedíctus in sǽcula, scit quod non méntior.
11	32	Damásci præpósitus gentis Arétæ regis custodiébat civitátem Damascenórum ut me comprehénderet:
11	33	et per fenéstram in sporta dimíssus sum per murum, et sic effúgi manus ejus.
12	1	Si gloriári opórtet (non éxpedit quidem): véniam autem ad visiónes, et revelatiónes Dómini.
12	2	Scio hóminem in Christo ante annos quatuórdecim, sive in córpore néscio, sive extra corpus néscio, Deus scit, raptum hujúsmodi usque ad tértium cælum.
12	3	Et scio hujúsmodi hóminem sive in córpore, sive extra corpus néscio, Deus scit:
12	4	quóniam raptus est in paradísum: et audívit arcána verba, quæ non licet hómini loqui.
12	5	Pro hujúsmodi gloriábor: pro me autem nihil gloriábor nisi in infirmitátibus meis.
12	6	Nam, et si volúero gloriári, non ero insípiens: veritátem enim dicam: parco autem, ne quis me exístimet supra id, quod videt in me, aut áliquid audit ex me.
12	7	Et ne magnitúdo revelatiónum extóllat me, datus est mihi stímulus carnis meæ ángelus Sátanæ, qui me colaphízet.
12	8	Propter quod ter Dóminum rogávi ut discéderet a me:
12	9	et dixit mihi: Súfficit tibi grátia mea: nam virtus in infirmitáte perfícitur. Libénter ígitur gloriábor in infirmitátibus meis, ut inhábitet in me virtus Christi.
12	10	Propter quod pláceo mihi in infirmitátibus meis, in contuméliis, in necessitátibus, in persecutiónibus, in angústiis pro Christo: cum enim infírmor, tunc potens sum.
12	11	Factus sum insípiens, vos me coëgístis. Ego enim a vobis débui commendári: nihil enim minus fui ab iis, qui sunt supra modum Apóstoli: tamétsi nihil sum:
12	12	signa tamen apostolátus mei facta sunt super vos in omni patiéntia, in signis, et prodígiis, et virtútibus.
12	13	Quid est enim, quod minus habuístis præ céteris ecclésiis, nisi quod ego ipse non gravávi vos? donáte mihi hanc injúriam.
12	14	Ecce tértio hoc parátus sum veníre ad vos: et non ero gravis vobis. Non enim quæro quæ vestra sunt, sed vos. Nec enim debent fílii paréntibus thesaurizáre, sed paréntes fíliis.
12	15	Ego autem libentíssime impéndam, et superimpéndar ipse pro animábus vestris: licet plus vos díligens, minus díligar.
12	16	Sed esto: ego vos non gravávi: sed cum essem astútus, dolo vos cepi.
12	17	Numquid per áliquem eórum, quos misi ad vos, circumvéni vos?
12	18	Rogávi Titum, et misi cum illo fratrem. Numquid Titus vos circumvénit? nonne eódem spíritu ambulávimus? nonne iísdem vestígiis?
12	19	Olim putátis quod excusémus nos apud vos? Coram Deo in Christo lóquimur: ómnia autem caríssimi propter ædificatiónem vestram.
12	20	Tímeo enim ne forte cum vénero, non quales volo, invéniam vos: et ego invéniar a vobis, qualem non vultis: ne forte contentiónes, æmulatiónes, animositátes, dissensiónes, detractiónes, susurratiónes, inflatiónes, seditiónes sint inter vos:
12	21	ne íterum cum vénero, humíliet me Deus apud vos, et lúgeam multos ex iis, qui ante peccavérunt, et non egérunt pœniténtiam super immundítia, et fornicatióne, et impudicítia, quam gessérunt.
13	1	Ecce tértio hoc vénio ad vos: In ore duórum, vel trium téstium stabit omne verbum.
13	2	Prædíxi, et prædíco, ut præsens, et nunc absens iis, qui ante peccavérunt, et céteris ómnibus, quóniam si vénero íterum, non parcam.
13	3	An experiméntum quǽritis ejus, qui in me lóquitur Christus, qui in vobis non infirmátur, sed potens est in vobis?
13	4	Nam etsi crucifíxus est ex infirmitáte: sed vivit ex virtúte Dei. Nam et nos infírmi sumus in illo: sed vivémus cum eo ex virtúte Dei in vobis.
13	5	Vosmetípsos tentáte si estis in fide: ipsi vos probáte. An non cognóscitis vosmetípsos quia Christus Jesus in vobis est? nisi forte réprobi estis.
13	6	Spero autem quod cognoscétis, quia nos non sumus réprobi.
13	7	Orámus autem Deum ut nihil mali faciátis, non ut nos probáti appareámus, sed ut vos quod bonum est faciátis: nos autem ut réprobi simus.
13	8	Non enim póssumus áliquid advérsus veritátem, sed pro veritáte.
13	9	Gaudémus enim, quóniam nos infírmi sumus, vos autem poténtes estis. Hoc et orámus, vestram consummatiónem.
13	10	Ideo hæc absens scribo, ut non præsens dúrius agam secúndum potestátem, quam Dóminus dedit mihi in ædificatiónem, et non in destructiónem.
13	11	De cétero, fratres, gaudéte, perfécti estóte, exhortámini, idem sápite, pacem habéte, et Deus pacis, et dilectiónis erit vobíscum.
13	12	Salutáte ínvicem in ósculo sancto. Salútant vos omnes sancti.
13	13	Grátia Dómini nostri Jesu Christi, et cáritas Dei, et communicátio sancti Spíritus sit cum ómnibus vobis. Amen.
