1	1	Hæc sunt nómina filiórum Israël qui ingréssi sunt in Ægýptum cum Jacob: sínguli cum dómibus suis introiérunt:
1	2	Ruben, Símeon, Levi, Judas,
1	3	Issachar, Zábulon et Bénjamin,
1	4	Dan et Néphthali, Gad et Aser.
1	5	Erant ígitur omnes ánimæ eórum qui egréssi sunt de fémore Jacob, septuagínta: Joseph autem in Ægýpto erat.
1	6	Quo mórtuo, et univérsis frátribus ejus, omníque cognatióne illa,
1	7	fílii Israël crevérunt, et quasi germinántes multiplicáti sunt: ac roboráti nimis, implevérunt terram.
1	8	Surréxit intérea rex novus super Ægýptum, qui ignorábat Joseph.
1	9	Et ait ad pópulum suum: Ecce, pópulus filiórum Israël multus, et fórtior nobis est.
1	10	Veníte, sapiénter opprimámus eum, ne forte multiplicétur: et si ingrúerit contra nos bellum, addátur inimícis nostris, expugnatísque nobis egrediátur de terra.
1	11	Præpósuit ítaque eis magístros óperum, ut afflígerent eos onéribus: ædificaverúntque urbes tabernaculórum Pharaóni, Phithom et Ramésses.
1	12	Quantóque opprimébant eos, tanto magis multiplicabántur, et crescébant:
1	13	oderántque fílios Israël Ægýptii, et affligébant illudéntes eis:
1	14	atque ad amaritúdinem perducébant vitam eórum opéribus duris luti, et láteris, omníque famulátu, quo in terræ opéribus premebántur.
1	15	Dixit autem rex Ægýpti obstetrícibus Hebræórum, quarum una vocabátur Séphora, áltera Phua,
1	16	præcípiens eis: Quando obstetricábitis Hebrǽas, et partus tempus advénerit: si másculus fúerit, interfícite eum: si fémina, reserváte.
1	17	Timuérunt autem obstetríces Deum, et non fecérunt juxta præcéptum regis Ægýpti, sed conservábant mares.
1	18	Quibus ad se accersítis, rex ait: Quidnam est hoc quod fácere voluístis, ut púeros servarétis?
1	19	Quæ respondérunt: Non sunt Hebrǽæ sicut Ægýptiæ mulíeres: ipsæ enim obstetricándi habent sciéntiam, et priúsquam veniámus ad eas, páriunt.
1	20	Bene ergo fecit Deus obstetrícibus: et crevit pópulus, confortatúsque est nimis.
1	21	Et quia timuérunt obstetríces Deum, ædificávit eis domos.
1	22	Præcépit ergo Phárao omni pópulo suo, dicens: Quidquid masculíni sexus natum fúerit, in flumen projícite: quidquid feminíni, reserváte.
2	1	Egréssus est post hæc vir de domo Levi: et accépit uxórem stirpis suæ.
2	2	Quæ concépit, et péperit fílium: et videns eum elegántem, abscóndit tribus ménsibus.
2	3	Cumque jam celáre non posset, sumpsit fiscéllam scírpeam, et linívit eam bitúmine ac pice: posuítque intus infántulum, et expósuit eum in carécto ripæ flúminis,
2	4	stante procul soróre ejus, et consideránte evéntum rei.
2	5	Ecce autem descendébat fília Pharaónis ut lavarétur in flúmine: et puéllæ ejus gradiebántur per crepídinem álvei. Quæ cum vidísset fiscéllam in papyrióne, misit unam e famulábus suis: et allátam
2	6	apériens, cernénsque in ea párvulum vagiéntem, misérta ejus, ait: De infántibus Hebræórum est hic.
2	7	Cui soror púeri: Vis, inquit, ut vadam, et vocem tibi mulíerem Hebrǽam, quæ nutríre possit infántulum?
2	8	Respóndit: Vade. Perréxit puélla et vocávit matrem suam.
2	9	Ad quam locúta fília Pharaónis: Accipe, ait, púerum istum, et nutri mihi: ego dabo tibi mercédem tuam. Suscépit múlier, et nutrívit púerum: adultúmque trádidit fíliæ Pharaónis.
2	10	Quem illa adoptávit in locum fílii, vocavítque nomen ejus Móyses, dicens: Quia de aqua tuli eum.
2	11	In diébus illis postquam créverat Móyses, egréssus est ad fratres suos: vidítque afflictiónem eórum, et virum Ægýptium percutiéntem quemdam de Hebrǽis frátribus suis.
2	12	Cumque circumspexísset huc atque illuc, et nullum adésse vidísset, percússum Ægýptium abscóndit sábulo.
2	13	Et egréssus die áltero conspéxit duos Hebrǽos rixántes: dixítque ei qui faciébat injúriam: Quare pércutis próximum tuum?
2	14	Qui respóndit: Quis te constítuit príncipem et júdicem super nos? num occídere me tu vis, sicut heri occidísti Ægýptium? Tímuit Móyses, et ait: Quómodo palam factum est verbum istud?
2	15	Audivítque Phárao sermónem hunc, et quærébat occídere Móysen: qui fúgiens de conspéctu ejus, morátus est in terra Mádian, et sedit juxta púteum.
2	16	Erant autem sacerdóti Mádian septem fíliæ, quæ venérunt ad hauriéndam aquam: et implétis canálibus adaquáre cupiébant greges patris sui.
2	17	Supervenére pastóres, et ejecérunt eas: surrexítque Móyses, et defénsis puéllis, adaquávit oves eárum.
2	18	Quæ cum revertíssent ad Ráguel patrem suum, dixit ad eas: Cur velócius venístis sólito?
2	19	Respondérunt: Vir Ægýptius liberávit nos de manu pastórum: ínsuper et hausit aquam nobíscum, potúmque dedit óvibus.
2	20	At ille: Ubi est? inquit: quare dimisístis hóminem? vocáte eum ut cómedat panem.
2	21	Jurávit ergo Móyses quod habitáret cum eo. Accepítque Sephóram fíliam ejus uxórem:
2	22	quæ péperit ei fílium, quem vocávit Gersam, dicens: Advena fui in terra aliéna. Alterum vero péperit, quem vocávit Eliézer, dicens: Deus enim patris mei adjútor meus erípuit me de manu Pharaónis.
2	23	Post multum vero témporis mórtuus est rex Ægýpti: et ingemiscéntes fílii Israël, propter ópera vociferáti sunt: ascendítque clamor eórum ad Deum ab opéribus.
2	24	Et audívit gémitum eórum, ac recordátus est fœ́deris quod pépigit cum Abraham, Isaac, et Jacob.
2	25	Et respéxit Dóminus fílios Israël et cognóvit eos.
3	1	Móyses autem pascébat oves Jethro sóceri sui sacerdótis Mádian: cumque minásset gregem ad interióra desérti, venit ad montem Dei Horeb.
3	2	Apparuítque ei Dóminus in flamma ignis de médio rubi: et vidébat quod rubus ardéret, et non comburerétur.
3	3	Dixit ergo Móyses: Vadam, et vidébo visiónem hanc magnam, quare non comburátur rubus.
3	4	Cernens autem Dóminus quod pérgeret ad vidéndum, vocávit eum de médio rubi, et ait: Móyses, Móyses. Qui respóndit: Adsum.
3	5	At ille: Ne apprópies, inquit, huc: solve calceaméntum de pédibus tuis: locus enim, in quo stas, terra sancta est.
3	6	Et ait: Ego sum Deus patris tui, Deus Abraham, Deus Isaac et Deus Jacob. Abscóndit Móyses fáciem suam: non enim audébat aspícere contra Deum.
3	7	Cui ait Dóminus: Vidi afflictiónem pópuli mei in Ægýpto, et clamórem ejus audívi propter durítiam eórum qui præsunt opéribus:
3	8	et sciens dolórem ejus, descéndi ut líberem eum de mánibus Ægyptiórum, et edúcam de terra illa in terram bonam, et spatiósam, in terram quæ fluit lacte et melle, ad loca Chananǽi et Hethǽi, et Amorrhǽi, et Pherezǽi, et Hevǽi, et Jebusǽi.
3	9	Clamor ergo filiórum Israël venit ad me: vidíque afflictiónem eórum, qua ab Ægýptiis opprimúntur.
3	10	Sed veni, et mittam te ad Pharaónem, ut edúcas pópulum meum, fílios Israël, de Ægýpto.
3	11	Dixítque Móyses ad Deum: Quis sum ego ut vadam ad Pharaónem, et edúcam fílios Israël de Ægýpto?
3	12	Qui dixit ei: Ego ero tecum: et hoc habébis signum, quod míserim te: cum edúxeris pópulum meum de Ægýpto, immolábis Deo super montem istum.
3	13	Ait Móyses ad Deum: Ecce ego vadam ad fílios Israël, et dicam eis: Deus patrum vestrórum misit me ad vos. Si díxerint mihi: Quod est nomen ejus? quid dicam eis?
3	14	Dixit Deus ad Móysen: Ego sum qui sum. Ait: Sic dices fíliis Israël: Qui est, misit me ad vos.
3	15	Dixítque íterum Deus ad Móysen: Hæc dices fíliis Israël: Dóminus Deus patrum vestrórum, Deus Abraham, Deus Isaac, et Deus Jacob, misit me ad vos: hoc nomen mihi est in ætérnum, et hoc memoriále meum in generatiónem et generatiónem.
3	16	Vade, et cóngrega senióres Israël, et dices ad eos: Dóminus Deus patrum vestrórum appáruit mihi, Deus Abraham, Deus Isaac, et Deus Jacob, dicens: Vísitans visitávi vos: et vidi ómnia quæ accidérunt vobis in Ægýpto.
3	17	Et dixi ut edúcam vos de afflictióne Ægýpti in terram Chananǽi, et Hethǽi, et Amorrhǽi, et Pherezǽi, et Hevǽi, et Jebusǽi, ad terram fluéntem lacte et melle.
3	18	Et áudient vocem tuam: ingredierísque tu, et senióres Israël, ad regem Ægýpti, et dices ad eum: Dóminus Deus Hebræórum vocávit nos: íbimus viam trium diérum in solitúdinem, ut immolémus Dómino Deo nostro.
3	19	Sed ego scio quod non dimíttet vos rex Ægýpti ut eátis nisi per manum válidam.
3	20	Exténdam enim manum meam, et percútiam Ægýptum in cunctis mirabílibus meis, quæ factúrus sum in médio eórum: post hæc dimíttet vos.
3	21	Dabóque grátiam pópulo huic coram Ægýptiis: et cum egrediémini, non exíbitis vácui:
3	22	sed postulábit múlier a vicína sua et ab hóspita sua, vasa argéntea et áurea, ac vestes: ponetísque eas super fílios et fílias vestras, et spoliábitis Ægýptum.
4	1	Respóndens Móyses ait: Non credent mihi, neque áudient vocem meam, sed dicent: Non appáruit tibi Dóminus.
4	2	Dixit ergo ad eum: Quid est quod tenes in manu tua? Respóndit: Virga.
4	3	Dixítque Dóminus: Prójice eam in terram. Projécit, et versa est in cólubrum, ita ut fúgeret Móyses.
4	4	Dixítque Dóminus: Exténde manum tuam, et apprehénde caudam ejus. Exténdit, et ténuit, versáque est in virgam.
4	5	Ut credant, inquit, quod apparúerit tibi Dóminus Deus patrum suórum, Deus Abraham, Deus Isaac, et Deus Jacob.
4	6	Dixítque Dóminus rursum: Mitte manum tuam in sinum tuum. Quam cum misísset in sinum, prótulit leprósam instar nivis.
4	7	Rétrahe, ait, manum tuam in sinum tuum. Retráxit, et prótulit íterum, et erat símilis carni réliquæ.
4	8	Si non credíderint, inquit, tibi, neque audíerint sermónem signi prióris, credent verbo signi sequéntis.
4	9	Quod si nec duóbus quidem his signis credíderint, neque audíerint vocem tuam: sume aquam flúminis, et effúnde eam super áridam, et quidquid háuseris de flúvio, vertétur in sánguinem.
4	10	Ait Móyses: Obsecro Dómine, non sum éloquens ab heri et nudiustértius: et ex quo locútus es ad servum tuum, impeditióris et tardióris linguæ sum.
4	11	Dixit Dóminus ad eum: Quis fecit os hóminis? aut quis fabricátus est mutum et surdum, vidéntem et cæcum? nonne ego?
4	12	Perge ígitur, et ego ero in ore tuo: docebóque te quid loquáris.
4	13	At ille: Obsecro, inquit, Dómine, mitte quem missúrus es.
4	14	Irátus Dóminus in Móysen, ait: Aaron frater tuus Levítes, scio quod éloquens sit: ecce ipse egréditur in occúrsum tuum, vidénsque te lætábitur corde.
4	15	Lóquere ad eum, et pone verba mea in ore ejus: et ego ero in ore tuo, et in ore illíus, et osténdam vobis quid ágere debeátis.
4	16	Ipse loquétur pro te ad pópulum, et erit os tuum: tu autem eris ei in his quæ ad Deum pértinent.
4	17	Virgam quoque hanc sume in manu tua, in qua factúrus es signa.
4	18	Abiit Móyses, et revérsus est ad Jethro sócerum suum, dixítque ei: Vadam et revértar ad fratres meos in Ægýptum, ut vídeam si adhuc vivant. Cui ait Jethro: Vade in pace.
4	19	Dixit ergo Dóminus ad Móysen in Mádian: Vade, et revértere in Ægýptum, mórtui sunt enim omnes qui quærébant ánimam tuam.
4	20	Tulit ergo Móyses uxórem suam, et fílios suos, et impósuit eos super ásinum: reversúsque est in Ægýptum, portans virgam Dei in manu sua.
4	21	Dixítque ei Dóminus reverténti in Ægýptum: Vide ut ómnia osténta quæ pósui in manu tua, fácias coram Pharaóne: ego indurábo cor ejus, et non dimíttet pópulum.
4	22	Dicésque ad eum: Hæc dicit Dóminus: Fílius meus primogénitus Israël.
4	23	Dixi tibi: Dimítte fílium meum ut sérviat mihi: et noluísti dimíttere eum: ecce ego interfíciam fílium tuum primogénitum.
4	24	Cumque esset in itínere, in diversório occúrrit ei Dóminus, et volébat occídere eum.
4	25	Tulit idcírco Sephóra acutíssimam petram, et circumcídit præpútium fílii sui, tetigítque pedes ejus, et ait: Sponsus sánguinum tu mihi es.
4	26	Et dimísit eum postquam díxerat: Sponsus sánguinum, ob circumcisiónem.
4	27	Dixit autem Dóminus ad Aaron: Vade in occúrsum Móysi in desértum. Qui perréxit óbviam ei in montem Dei, et osculátus est eum.
4	28	Narravítque Móyses Aaron ómnia verba Dómini quibus míserat eum, et signa quæ mandáverat.
4	29	Venerúntque simul, et congregavérunt cunctos senióres filiórum Israël.
4	30	Locutúsque est Aaron ómnia verba quæ díxerat Dóminus ad Móysen: et fecit signa coram pópulo,
4	31	et crédidit pópulus. Audierúntque quod visitásset Dóminus fílios Israël, et respexísset afflictiónem illórum: et proni adoravérunt.
5	1	Post hæc ingréssi sunt Móyses et Aaron, et dixérunt Pharaóni: Hæc dicit Dóminus Deus Israël: Dimítte pópulum meum ut sacríficet mihi in desérto.
5	2	At ille respóndit: Quis est Dóminus, ut áudiam vocem ejus, et dimíttam Israël? néscio Dóminum, et Israël non dimíttam.
5	3	Dixerúntque: Deus Hebræórum vocávit nos, ut eámus viam trium diérum in solitúdinem, et sacrificémus Dómino Deo nostro: ne forte áccidat nobis pestis aut gládius.
5	4	Ait ad eos rex Ægýpti: Quare Móyses et Aaron sollicitátis pópulum ab opéribus suis? ite ad ónera vestra.
5	5	Dixítque Phárao: Multus est pópulus terræ: vidétis quod turba succréverit: quanto magis si dedéritis eis réquiem ab opéribus?
5	6	Præcépit ergo in die illo præféctis óperum et exactóribus pópuli, dicens:
5	7	Nequáquam ultra dábitis páleas pópulo ad conficiéndos láteres, sicut prius: sed ipsi vadant, et cólligant stípulas.
5	8	Et mensúram láterum, quam prius faciébant, imponétis super eos, nec minuétis quidquam: vacant enim, et idcírco vociferántur, dicéntes: Eámus, et sacrificémus Deo nostro.
5	9	Opprimántur opéribus, et éxpleant ea: ut non acquiéscant verbis mendácibus.
5	10	Igitur egréssi præfécti óperum et exactóres ad pópulum, dixérunt: Sic dicit Phárao: Non do vobis páleas:
5	11	ite, et collígite sícubi inveníre potéritis: nec minuétur quidquam de ópere vestro.
5	12	Dispersúsque est pópulus per omnem terram Ægýpti ad colligéndas páleas.
5	13	Præfécti quoque óperum instábant, dicéntes: Compléte opus vestrum quotídie, ut prius fácere solebátis quando dabántur vobis páleæ.
5	14	Flagellatíque sunt qui prǽerant opéribus filiórum Israël, ab exactóribus Pharaónis, dicéntibus: Quare non implétis mensúram láterum sicut prius, nec heri, nec hódie?
5	15	Venerúntque præpósiti filiórum Israël, et vociferáti sunt ad Pharaónem dicéntes: Cur ita agis contra servos tuos?
5	16	Páleæ non dantur nobis, et láteres simíliter imperántur: en fámuli tui flagéllis cǽdimur, et injúste ágitur contra pópulum tuum.
5	17	Qui ait: Vacátis ótio, et idcírco dícitis: Eámus, et sacrificémus Dómino.
5	18	Ite ergo, et operámini: páleæ non dabúntur vobis, et reddétis consuétum númerum láterum.
5	19	Videbántque se præpósiti filiórum Israël in malo, eo quod dicerétur eis: Non minuétur quidquam de latéribus per síngulos dies.
5	20	Occurrerúntque Móysi et Aaron, qui stabant ex advérso, egrediéntibus a Pharaóne:
5	21	et dixérunt ad eos: Vídeat Dóminus et júdicet, quóniam fœtére fecístis odórem nostrum coram Pharaóne et servis ejus, et præbuístis ei gládium, ut occíderet nos.
5	22	Reversúsque est Móyses ad Dóminum, et ait: Dómine, cur afflixísti pópulum istum? quare misísti me?
5	23	Ex eo enim quo ingréssus sum ad Pharaónem ut lóquerer in nómine tuo, afflíxit pópulum tuum: et non liberásti eos.
6	1	Dixítque Dóminus ad Móysen: Nunc vidébis quæ factúrus sim Pharaóni: per manum enim fortem dimíttet eos, et in manu robústa ejíciet illos de terra sua.
6	2	Locutúsque est Dóminus ad Móysen dicens: Ego Dóminus
6	3	qui appárui Abraham, Isaac, et Jacob in Deo omnipoténte: et nomen meum Adónai non indicávi eis.
6	4	Pepigíque fœdus cum eis, ut darem eis terram Chánaan, terram peregrinatiónis eórum, in qua fuérunt ádvenæ.
6	5	Ego audívi gémitum filiórum Israël, quo Ægýptii oppressérunt eos: et recordátus sum pacti mei.
6	6	Ideo dic fíliis Israël: Ego Dóminus qui edúcam vos de ergástulo Ægyptiórum, et éruam de servitúte, ac rédimam in bráchio excélso, et judíciis magnis.
6	7	Et assúmam vos mihi in pópulum, et ero vester Deus: et sciétis quod ego sum Dóminus Deus vester qui edúxerim vos de ergástulo Ægyptiórum:
6	8	et indúxerim in terram, super quam levávi manum meam ut darem eam Abraham, Isaac, et Jacob: dabóque illam vobis possidéndam. Ego Dóminus.
6	9	Narrávit ergo Móyses ómnia fíliis Israël: qui non acquievérunt ei propter angústiam spíritus, et opus duríssimum.
6	10	Locutúsque est Dóminus ad Móysen, dicens:
6	11	Ingrédere, et lóquere ad Pharaónem regem Ægýpti, ut dimíttat fílios Israël de terra sua.
6	12	Respóndit Móyses coram Dómino: Ecce fílii Israël non áudiunt me: et quómodo áudiet Phárao, præsértim cum incircumcísus sim lábiis?
6	13	Locutúsque est Dóminus ad Móysen et Aaron, et dedit mandátum ad fílios Israël, et ad Pharaónem regem Ægýpti ut edúcerent fílios Israël de terra Ægýpti.
6	14	Isti sunt príncipes domórum per famílias suas. Fílii Ruben primogéniti Israélis: Henoch et Phallu, Hesron et Charmi:
6	15	hæ cognatiónes Ruben. Fílii Símeon: Jámuel, et Jamin, et Ahod, et Jachin, et Soar, et Saul fílius Chananítidis: hæ progénies Símeon.
6	16	Et hæc nómina filiórum Levi per cognatiónes suas: Gerson, et Caath, et Merári. Anni autem vitæ Levi fuérunt centum trigínta septem.
6	17	Fílii Gerson: Lobni et Sémei, per cognatiónes suas.
6	18	Fílii Caath: Amram, et Isaar, et Hebron, et Oziel: anni quoque vitæ Caath, centum trigínta tres.
6	19	Fílii Merári: Móholi et Musi: hæ cognatiónes Levi per famílias suas.
6	20	Accépit autem Amram uxórem Jóchabed patruélem suam: quæ péperit ei Aaron et Móysen. Fuerúntque anni vitæ Amram, centum trigínta septem.
6	21	Fílii quoque Isaar: Core, et Nepheg, et Zechri.
6	22	Fílii quoque Oziel: Mísaël, et Elísaphan, et Sethri.
6	23	Accépit autem Aaron uxórem Elísabeth fíliam Amínadab, sorórem Naháson, quæ péperit ei Nadab, et Abiu, et Eleázar, et Ithamar.
6	24	Fílii quoque Core: Aser, et Elcana, et Abíasaph: hæ sunt cognatiónes Coritárum.
6	25	At vero Eleázar fílius Aaron accépit uxórem de filiábus Phútiel: quæ péperit ei Phínees. Hi sunt príncipes familiárum Leviticárum per cognatiónes suas.
6	26	Iste est Aaron et Móyses, quibus præcépit Dóminus ut edúcerent fílios Israël de terra Ægýpti per turmas suas.
6	27	Hi sunt, qui loquúntur ad Pharaónem regem Ægýpti, ut edúcant fílios Israël de Ægýpto: iste est Móyses et Aaron,
6	28	in die qua locútus est Dóminus ad Móysen, in terra Ægýpti.
6	29	Et locútus est Dóminus ad Móysen, dicens: Ego Dóminus: lóquere ad Pharaónem regem Ægýpti, ómnia quæ ego loquor tibi.
6	30	Et ait Móyses coram Dómino: En incircumcísus lábiis sum, quómodo áudiet me Phárao?
7	1	Dixítque Dóminus ad Móysen: Ecce constítui te Deum Pharaónis: et Aaron frater tuus erit prophéta tuus.
7	2	Tu loquéris ei ómnia quæ mando tibi: et ille loquétur ad Pharaónem, ut dimíttat fílios Israël de terra sua.
7	3	Sed ego indurábo cor ejus, et multiplicábo signa et osténta mea in terra Ægýpti,
7	4	et non áudiet vos: immittámque manum meam super Ægýptum, et edúcam exércitum et pópulum meum fílios Israël de terra Ægýpti per judícia máxima.
7	5	Et scient Ægýptii quia ego sum Dóminus qui exténderim manum meam super Ægýptum, et edúxerim fílios Israël de médio eórum.
7	6	Fecit ítaque Móyses et Aaron sicut præcéperat Dóminus: ita egérunt.
7	7	Erat autem Móyses octogínta annórum, et Aaron octogínta trium, quando locúti sunt ad Pharaónem.
7	8	Dixítque Dóminus ad Móysen et Aaron:
7	9	Cum díxerit vobis Phárao, Osténdite signa: dices ad Aaron: Tolle virgam tuam, et prójice eam coram Pharaóne, ac vertétur in cólubrum.
7	10	Ingréssi ítaque Móyses et Aaron ad Pharaónem, fecérunt sicut præcéperat Dóminus: tulítque Aaron virgam coram Pharaóne et servis ejus, quæ versa est in cólubrum.
7	11	Vocávit autem Phárao sapiéntes et maléficos: et fecérunt étiam ipsi per incantatiónes Ægyptíacas et arcána quædam simíliter.
7	12	Projecerúntque sínguli virgas suas, quæ versæ sunt in dracónes: sed devorávit virga Aaron virgas eórum.
7	13	Induratúmque est cor Pharaónis, et non audívit eos, sicut præcéperat Dóminus.
7	14	Dixit autem Dóminus ad Móysen: Ingravátum est cor Pharaónis: non vult dimíttere pópulum.
7	15	Vade ad eum mane, ecce egrediétur ad aquas: et stabis in occúrsum ejus super ripam flúminis: et virgam quæ convérsa est in dracónem, tolles in manu tua.
7	16	Dicésque ad eum: Dóminus Deus Hebræórum misit me ad te, dicens: Dimítte pópulum meum ut sacríficet mihi in desérto: et usque ad præsens audíre noluísti.
7	17	Hæc ígitur dicit Dóminus: In hoc scies quod sim Dóminus: ecce percútiam virga, quæ in manu mea est, aquam flúminis, et vertétur in sánguinem.
7	18	Pisces quoque, qui sunt in flúvio, moriéntur, et computréscent aquæ, et affligéntur Ægýptii bibéntes aquam flúminis.
7	19	Dixit quoque Dóminus ad Móysen: Dic ad Aaron: Tolle virgam tuam, et exténde manum tuam super aquas Ægýpti, et super flúvios eórum, et rivos ac palúdes, et omnes lacus aquárum, ut vertántur in sánguinem: et sit cruor in omni terra Ægýpti, tam in lígneis vasis quam in sáxeis.
7	20	Fecerúntque Móyses et Aaron sicut præcéperat Dóminus: et élevans virgam percússit aquam flúminis coram Pharaóne et servis ejus: quæ versa est in sánguinem.
7	21	Et pisces, qui erant in flúmine, mórtui sunt: computruítque flúvius, et non póterant Ægýptii bíbere aquam flúminis, et fuit sanguis in tota terra Ægýpti.
7	22	Fecerúntque simíliter maléfici Ægyptiórum incantatiónibus suis: et indurátum est cor Pharaónis, nec audívit eos, sicut præcéperat Dóminus.
7	23	Avertítque se, et ingréssus est domum suam, nec appósuit cor étiam hac vice.
7	24	Fodérunt autem omnes Ægýptii per circúitum flúminis aquam ut bíberent: non enim póterant bíbere de aqua flúminis.
7	25	Impletíque sunt septem dies, postquam percússit Dóminus flúvium.
8	1	Dixit quoque Dóminus ad Móysen: Ingrédere ad Pharaónem, et dices ad eum: Hæc dicit Dóminus: Dimítte pópulum meum, ut sacríficet mihi:
8	2	sin autem nolúeris dimíttere, ecce ego percútiam omnes términos tuos ranis.
8	3	Et ebúlliet flúvius ranas: quæ ascéndent, et ingrediéntur domum tuam, et cubículum léctuli tui, et super stratum tuum, et in domos servórum tuórum, et in pópulum tuum, et in furnos tuos, et in relíquias cibórum tuórum:
8	4	et ad te, et ad pópulum tuum, et ad omnes servos tuos intrábunt ranæ.
8	5	Dixítque Dóminus ad Móysen: Dic ad Aaron: Exténde manum tuam super flúvios ac super rivos et palúdes, et educ ranas super terram Ægýpti.
8	6	Et exténdit Aaron manum super aquas Ægýpti, et ascendérunt ranæ, operuerúntque terram Ægýpti.
8	7	Fecérunt autem et maléfici per incantatiónes suas simíliter, eduxerúntque ranas super terram Ægýpti.
8	8	Vocávit autem Phárao Móysen et Aaron, et dixit eis: Oráte Dóminum ut áuferat ranas a me et a pópulo meo, et dimíttam pópulum ut sacríficet Dómino.
8	9	Dixítque Móyses ad Pharaónem: Constítue mihi quando déprecer pro te, et pro servis tuis, et pro pópulo tuo, ut abigántur ranæ a te, et a domo tua, et a servis tuis, et a pópulo tuo: et tantum in flúmine remáneant.
8	10	Qui respóndit: Cras. At ille: Juxta, inquit, verbum tuum fáciam: ut scias quóniam non est sicut Dóminus Deus noster.
8	11	Et recédent ranæ a te, et a domo tua, et a servis tuis, et a pópulo tuo: et tantum in flúmine remanébunt.
8	12	Egressíque sunt Móyses et Aaron a Pharaóne: et clamávit Móyses ad Dóminum pro sponsióne ranárum quam condíxerat Pharaóni.
8	13	Fecítque Dóminus juxta verbum Móysi: et mórtuæ sunt ranæ de dómibus, et de villis, et de agris.
8	14	Congregaverúntque eas in imménsos ággeres, et compútruit terra.
8	15	Videns autem Phárao quod data esset réquies, ingravávit cor suum, et non audívit eos, sicut præcéperat Dóminus.
8	16	Dixítque Dóminus ad Móysen: Lóquere ad Aaron: Exténde virgam tuam, et pércute púlverem terræ: et sint scíniphes in univérsa terra Ægýpti.
8	17	Fecerúntque ita. Et exténdit Aaron manum, virgam tenens: percussítque púlverem terræ, et facti sunt scíniphes in homínibus, et in juméntis: omnis pulvis terræ versus est in scíniphes per totam terram Ægýpti.
8	18	Fecerúntque simíliter maléfici incantatiónibus suis, ut edúcerent scíniphes, et non potuérunt: erántque scíniphes tam in homínibus quam in juméntis.
8	19	Et dixérunt maléfici ad Pharaónem: Dígitus Dei est hic: induratúmque est cor Pharaónis, et non audívit eos sicut præcéperat Dóminus.
8	20	Dixit quoque Dóminus ad Móysen: Consúrge dilúculo, et sta coram Pharaóne: egrediétur enim ad aquas: et dices ad eum: Hæc dicit Dóminus: Dimítte pópulum meum ut sacríficet mihi.
8	21	Quod si non dimíseris eum, ecce ego immíttam in te, et in servos tuos, et in pópulum tuum, et in domos tuas, omne genus muscárum: et implebúntur domus Ægyptiórum muscis divérsi géneris, et univérsa terra in qua fúerint.
8	22	Faciámque mirábilem in die illa terram Gessen, in qua pópulus meus est, ut non sint ibi muscæ: et scias quóniam ego Dóminus in médio terræ.
8	23	Ponámque divisiónem inter pópulum meum et pópulum tuum: cras erit signum istud.
8	24	Fecítque Dóminus ita. Et venit musca gravíssima in domos Pharaónis et servórum ejus, et in omnem terram Ægýpti: corruptáque est terra ab hujuscémodi muscis.
8	25	Vocavítque Phárao Móysen et Aaron, et ait eis: Ite et sacrificáte Deo vestro in terra hac.
8	26	Et ait Móyses: Non potest ita fíeri: abominatiónes enim Ægyptiórum immolábimus Dómino Deo nostro: quod si mactavérimus ea quæ colunt Ægýptii coram eis, lapídibus nos óbruent.
8	27	Viam trium diérum pergémus in solitúdinem: et sacrificábimus Dómino Deo nostro, sicut præcépit nobis.
8	28	Dixítque Phárao: Ego dimíttam vos ut sacrificétis Dómino Deo vestro in desérto: verúmtamen lóngius ne abeátis, rogáte pro me.
8	29	At ait Móyses: Egréssus a te, orábo Dóminum: et recédet musca a Pharaóne, et a servis suis, et a pópulo ejus cras: verúmtamen noli ultra fállere, ut non dimíttas pópulum sacrificáre Dómino.
8	30	Egressúsque Móyses a Pharaóne, orávit Dóminum.
8	31	Qui fecit juxta verbum illíus: et ábstulit muscas a Pharaóne, et a servis suis, et a pópulo ejus: non supérfuit ne una quidem.
8	32	Et ingravátum est cor Pharaónis, ita ut nec hac quidem vice dimítteret pópulum.
9	1	Dixit autem Dóminus ad Móysen: Ingrédere ad Pharaónem, et lóquere ad eum: Hæc dicit Dóminus Deus Hebræórum: Dimítte pópulum meum ut sacríficet mihi.
9	2	Quod si adhuc rénuis, et rétines eos:
9	3	ecce manus mea erit super agros tuos: et super equos, et ásinos, et camélos, et boves, et oves, pestis valde gravis.
9	4	Et fáciet Dóminus mirábile inter possessiónes Israël, et possessiónes Ægyptiórum, ut nihil omníno péreat ex his quæ pértinent ad fílios Israël.
9	5	Constituítque Dóminus tempus, dicens: Cras fáciet Dóminus verbum istud in terra.
9	6	Fecit ergo Dóminus verbum hoc áltera die: mortuáque sunt ómnia animántia Ægyptiórum: de animálibus vero filiórum Israël, nihil omníno périit.
9	7	Et misit Phárao ad vidéndum: nec erat quidquam mórtuum de his quæ possidébat Israël. Ingravatúmque est cor Pharaónis, et non dimísit pópulum.
9	8	Et dixit Dóminus ad Móysen et Aaron: Tóllite plenas manus cíneris de camíno, et spargat illum Móyses in cælum coram Pharaóne.
9	9	Sitque pulvis super omnem terram Ægýpti: erunt enim in homínibus et juméntis úlcera, et vesícæ turgéntes in univérsa terra Ægýpti.
9	10	Tulerúntque cínerem de camíno, et stetérunt coram Pharaóne, et sparsit illum Móyses in cælum: factáque sunt úlcera vesicárum turgéntium in homínibus, et juméntis:
9	11	nec póterant maléfici stare coram Móyse propter úlcera quæ in illis erant, et in omni terra Ægýpti.
9	12	Induravítque Dóminus cor Pharaónis, et non audívit eos, sicut locútus est Dóminus ad Móysen.
9	13	Dixítque Dóminus ad Móysen: Mane consúrge, et sta coram Pharaóne, et dices ad eum: Hæc dicit Dóminus Deus Hebræórum: Dimítte pópulum meum ut sacríficet mihi.
9	14	Quia in hac vice mittam omnes plagas meas super cor tuum, et super servos tuos, et super pópulum tuum: ut scias quod non sit símilis mei in omni terra.
9	15	Nunc enim exténdens manum percútiam te, et pópulum tuum peste, peribísque de terra.
9	16	Idcírco autem pósui te, ut osténdam in te fortitúdinem meam, et narrétur nomen meum in omni terra.
9	17	Adhuc rétines pópulum meum, et non vis dimíttere eum?
9	18	En pluam cras hac ipsa hora grándinem multam nimis, qualis non fuit in Ægýpto a die qua fundáta est, usque in præsens tempus.
9	19	Mitte ergo jam nunc, et cóngrega juménta tua, et ómnia quæ habes in agro: hómines enim, et juménta, et univérsa quæ invénta fúerint foris, nec congregáta de agris, ceciderítque super ea grando, moriéntur.
9	20	Qui tímuit verbum Dómini de servis Pharaónis, fecit confúgere servos suos et juménta in domos:
9	21	qui autem negléxit sermónem Dómini, dimísit servos suos et juménta in agris.
9	22	Et dixit Dóminus ad Móysen: Exténde manum tuam in cælum, ut fiat grando in univérsa terra Ægýpti super hómines, et super juménta, et super omnem herbam agri in terra Ægýpti.
9	23	Extendítque Móyses virgam in cælum, et Dóminus dedit tonítrua, et grándinem, ac discurréntia fúlgura super terram: pluítque Dóminus grándinem super terram Ægýpti.
9	24	Et grando et ignis mista páriter ferebántur: tantǽque fuit magnitúdinis, quanta ante numquam appáruit in univérsa terra Ægýpti ex quo gens illa cóndita est.
9	25	Et percússit grando in omni terra Ægýpti cuncta quæ fuérunt in agris, ab hómine usque ad juméntum: cunctámque herbam agri percússit grando, et omne lignum regiónis confrégit.
9	26	Tantum in terra Gessen, ubi erant fílii Israël, grando non cécidit.
9	27	Misítque Phárao, et vocávit Móysen et Aaron, dicens ad eos: Peccávi étiam nunc: Dóminus justus: ego et pópulus meus, ímpii.
9	28	Oráte Dóminum ut désinant tonítrua Dei, et grando: ut dimíttam vos, et nequáquam hic ultra maneátis.
9	29	Ait Móyses: Cum egréssus fúero de urbe, exténdam palmas meas ad Dóminum, et cessábunt tonítrua, et grando non erit, ut scias quia Dómini est terra:
9	30	novi autem quod et tu et servi tui necdum timeátis Dóminum Deum.
9	31	Linum ergo et hórdeum læsum est, eo quod hórdeum esset virens, et linum jam follículos germináret:
9	32	tríticum autem et far non sunt læsa, quia serótina erant.
9	33	Egressúsque Móyses a Pharaóne ex urbe, teténdit manus ad Dóminum: et cessavérunt tonítrua et grando, nec ultra stillávit plúvia super terram.
9	34	Videns autem Phárao quod cessásset plúvia, et grando, et tonítrua, auxit peccátum:
9	35	et ingravátum est cor ejus, et servórum illíus, et indurátum nimis: nec dimísit fílios Israël, sicut præcéperat Dóminus per manum Móysi.
10	1	Et dixit Dóminus ad Móysen: Ingrédere ad Pharaónem: ego enim indurávi cor ejus, et servórum illíus, ut fáciam signa mea hæc in eo:
10	2	et narres in áuribus fílii tui, et nepótum tuórum, quóties contríverim Ægýptios, et signa mea fécerim in eis: et sciátis quia ego Dóminus.
10	3	Introiérunt ergo Móyses et Aaron ad Pharaónem, et dixérunt ei: Hæc dicit Dóminus Deus Hebræórum: Usquequo non vis súbjici mihi? dimítte pópulum meum, ut sacríficet mihi.
10	4	Sin autem resístis, et non vis dimíttere eum: ecce ego indúcam cras locústam in fines tuos:
10	5	quæ opériat superfíciem terræ, ne quidquam ejus appáreat, sed comedátur quod resíduum fúerit grándini: corródet enim ómnia ligna quæ gérminant in agris.
10	6	Et implébunt domos tuas, et servórum tuórum, et ómnium Ægyptiórum, quantam non vidérunt patres tui, et avi, ex quo orti sunt super terram, usque in præséntem diem. Avertítque se, et egréssus est a Pharaóne.
10	7	Dixérunt autem servi Pharaónis ad eum: Usquequo patiémur hoc scándalum? dimítte hómines, ut sacríficent Dómino Deo suo: nonne vides quod períerit Ægýptus?
10	8	Revocaverúntque Móysen et Aaron ad Pharaónem: qui dixit eis: Ite, sacrificáte Dómino Deo vestro: quinam sunt qui itúri sunt?
10	9	Ait Móyses: Cum párvulis nostris, et senióribus pergémus, cum fíliis et filiábus, cum óvibus et arméntis: est enim solémnitas Dómini Dei nostri.
10	10	Et respóndit Phárao: Sic Dóminus sit vobíscum, quómodo ego dimíttam vos, et párvulos vestros: cui dúbium est quod péssime cogitétis?
10	11	Non fiet ita, sed ite tantum viri, et sacrificáte Dómino: hoc enim et ipsi petístis. Statímque ejécti sunt de conspéctu Pharaónis.
10	12	Dixit autem Dóminus ad Móysen: Exténde manum tuam super terram Ægýpti ad locústam, ut ascéndat super eam, et dévoret omnem herbam quæ resídua fúerit grándini.
10	13	Et exténdit Móyses virgam super terram Ægýpti: et Dóminus indúxit ventum uréntem tota die illa et nocte: et mane facto, ventus urens levávit locústas.
10	14	Quæ ascendérunt super univérsam terram Ægýpti: et sedérunt in cunctis fínibus Ægyptiórum innumerábiles, quales ante illud tempus non fúerant, nec póstea futúræ sunt.
10	15	Operuerúntque univérsam superfíciem terræ, vastántes ómnia. Devoráta est ígitur herba terræ, et quidquid pomórum in arbóribus fuit, quæ grando dimíserat: nihílque omníno virens relíctum est in lignis et in herbis terræ, in cuncta Ægýpto.
10	16	Quam ob rem festínus Phárao vocávit Móysen et Aaron, et dixit eis: Peccávi in Dóminum Deum vestrum, et in vos.
10	17	Sed nunc dimíttite peccátum mihi étiam hac vice, et rogáte Dóminum Deum vestrum, ut áuferat a me mortem istam.
10	18	Egressúsque Móyses de conspéctu Pharaónis, orávit Dóminum.
10	19	Qui flare fecit ventum ab occidénte vehementíssimum, et arréptam locústam projécit in mare Rubrum: non remánsit ne una quidem in cunctis fínibus Ægýpti.
10	20	Et indurávit Dóminus cor Pharaónis, nec dimísit fílios Israël.
10	21	Dixit autem Dóminus ad Móysen: Exténde manum tuam in cælum: et sint ténebræ super terram Ægýpti tam densæ, ut palpári queant.
10	22	Extendítque Móyses manum in cælum: et factæ sunt ténebræ horríbiles in univérsa terra Ægýpti tribus diébus.
10	23	Nemo vidit fratrem suum, nec movit se de loco in quo erat: ubicúmque autem habitábant fílii Israël, lux erat.
10	24	Vocavítque Phárao Móysen et Aaron, et dixit eis: Ite, sacrificáte Dómino: oves tantum vestræ et arménta remáneant, párvuli vestri eant vobíscum.
10	25	Ait Móyses: Hóstias quoque et holocáusta dabis nobis, quæ offerámus Dómino Deo nostro.
10	26	Cuncti greges pergent nobíscum: non remanébit ex eis úngula: quæ necessária sunt in cultum Dómini Dei nostri: præsértim cum ignorémus quid débeat immolári, donec ad ipsum locum perveniámus.
10	27	Indurávit autem Dóminus cor Pharaónis, et nóluit dimíttere eos.
10	28	Dixítque Phárao ad Móysen: Recéde a me, et cave ne ultra vídeas fáciem meam: quocúmque die apparúeris mihi, moriéris.
10	29	Respóndit Móyses: Ita fiet ut locútus es: non vidébo ultra fáciem tuam.
11	1	Et dixit Dóminus ad Móysen: Adhuc una plaga tangam Pharaónem et Ægýptum, et post hæc dimíttet vos, et exíre compéllet.
11	2	Dices ergo omni plebi ut póstulet vir ab amíco suo, et múlier a vicína sua vasa argéntea, et áurea.
11	3	Dabit autem Dóminus grátiam pópulo suo coram Ægýptiis. Fuítque Móyses vir magnus valde in terra Ægýpti coram servis Pharaónis et omni pópulo.
11	4	Et ait: Hæc dicit Dóminus: Média nocte egrédiar in Ægýptum:
11	5	et moriétur omne primogénitum in terra Ægyptiórum, a primogénito Pharaónis, qui sedet in sólio ejus, usque ad primogénitum ancíllæ quæ est ad molam, et ómnia primogénita jumentórum.
11	6	Erítque clamor magnus in univérsa terra Ægýpti, qualis nec ante fuit, nec póstea futúrus est.
11	7	Apud omnes autem fílios Israël non mútiet canis ab hómine usque ad pecus: ut sciátis quanto miráculo dívidat Dóminus Ægýptios et Israël.
11	8	Descendéntque omnes servi tui isti ad me, et adorábunt me, dicéntes: Egrédere tu, et omnis pópulus qui subjéctus est tibi: post hæc egrediémur.
11	9	Et exívit a Pharaóne irátus nimis. Dixit autem Dóminus ad Móysen: Non áudiet vos Phárao ut multa signa fiant in terra Ægýpti.
11	10	Móyses autem et Aaron fecérunt ómnia osténta, quæ scripta sunt, coram Pharaóne. Et indurávit Dóminus cor Pharaónis, nec dimísit fílios Israël de terra sua.
12	1	Dixit quoque Dóminus ad Móysen et Aaron in terra Ægýpti:
12	2	Mensis iste, vobis princípium ménsium: primus erit in ménsibus anni.
12	3	Loquímini ad univérsum cœtum filiórum Israël, et dícite eis: Décima die mensis hujus tollat unusquísque agnum per famílias et domos suas.
12	4	Sin autem minor est númerus ut suffícere possit ad vescéndum agnum, assúmet vicínum suum qui junctus est dómui suæ, juxta númerum animárum quæ suffícere possunt ad esum agni.
12	5	Erit autem agnus absque mácula, másculus, annículus: juxta quem ritum tollétis et hædum.
12	6	Et servábitis eum usque ad quartam décimam diem mensis hujus: immolabítque eum univérsa multitúdo filiórum Israël ad vésperam.
12	7	Et sument de sánguine ejus, ac ponent super utrúmque postem, et in superlimináribus domórum, in quibus cómedent illum.
12	8	Et edent carnes nocte illa assas igni, et ázymos panes cum lactúcis agréstibus.
12	9	Non comedétis ex eo crudum quid, nec coctum aqua, sed tantum assum igni: caput cum pédibus ejus et intestínis vorábitis.
12	10	Nec remanébit quidquam ex eo usque mane: si quid resíduum fúerit, igne comburétis.
12	11	Sic autem comedétis illum: renes vestros accingétis, et calceaménta habébitis in pédibus, tenéntes báculos in mánibus, et comedétis festinánter: est enim Phase (id est tránsitus) Dómini.
12	12	Et transíbo per terram Ægýpti nocte illa, percutiámque omne primogénitum in terra Ægýpti ab hómine usque ad pecus: et in cunctis diis Ægýpti fáciam judícia. Ego Dóminus.
12	13	Erit autem sanguis vobis in signum in ǽdibus in quibus éritis: et vidébo sánguinem, et transíbo vos: nec erit in vobis plaga dispérdens quando percússero terram Ægýpti.
12	14	Habébitis autem hunc diem in monuméntum: et celebrábitis eam solémnem Dómino in generatiónibus vestris cultu sempitérno.
12	15	Septem diébus ázyma comedétis: in die primo non erit ferméntum in dómibus vestris: quicúmque coméderit fermentátum, períbit ánima illa de Israël, a primo die usque ad diem séptimum.
12	16	Dies prima erit sancta atque solémnis, et dies séptima eádem festivitáte venerábilis: nihil óperis faciétis in eis, excéptis his, quæ ad vescéndum pértinent.
12	17	Et observábitis ázyma: in eádem enim ipsa die edúcam exércitum vestrum de terra Ægýpti, et custodiétis diem istum in generatiónes vestras ritu perpétuo.
12	18	Primo mense, quartadécima die mensis ad vésperam, comedétis ázyma usque ad diem vigésimam primam ejúsdem mensis ad vésperam.
12	19	Septem diébus ferméntum non inveniétur in dómibus vestris: qui coméderit fermentátum, períbit ánima ejus de cœtu Israël, tam de ádvenis quam de indígenis terræ.
12	20	Omne fermentátum non comedétis: in cunctis habitáculis vestris edétis ázyma.
12	21	Vocávit autem Móyses omnes senióres filiórum Israël, et dixit ad eos: Ite tolléntes ánimal per famílias vestras, et immoláte Phase.
12	22	Fasciculúmque hyssópi tíngite in sánguine qui est in límine, et aspérgite ex eo superlimináre, et utrúmque postem: nullus vestrum egrediátur óstium domus suæ usque mane.
12	23	Transíbit enim Dóminus percútiens Ægýptios: cumque víderit sánguinem in superliminári, et in utróque poste, transcéndet óstium domus, et non sinet percussórem íngredi domos vestras et lǽdere.
12	24	Custódi verbum istud legítimum tibi et fíliis tuis usque in ætérnum.
12	25	Cumque introiéritis terram, quam Dóminus datúrus est vobis ut pollícitus est, observábitis cæremónias istas.
12	26	Et cum díxerint vobis fílii vestri: Quæ est ista relígio?
12	27	Dicétis eis: Víctima tránsitus Dómini est, quando transívit super domos filiórum Israël in Ægýpto, percútiens Ægýptios, et domos nostras líberans. Incurvatúsque pópulus adorávit.
12	28	Et egréssi fílii Israël fecérunt sicut præcéperat Dóminus Móysi et Aaron.
12	29	Factum est autem in noctis médio, percússit Dóminus omne primogénitum in terra Ægýpti, a primogénito Pharaónis, qui in sólio ejus sedébat, usque ad primogénitum captívæ quæ erat in cárcere, et omne primogénitum jumentórum.
12	30	Surrexítque Phárao nocte, et omnes servi ejus, cunctáque Ægýptus: et ortus est clamor magnus in Ægýpto: neque enim erat domus in qua non jacéret mórtuus.
12	31	Vocatísque Phárao Móyse et Aaron nocte, ait: Súrgite et egredímini a pópulo meo, vos et fílii Israël: ite, immoláte Dómino sicut dícitis.
12	32	Oves vestras et arménta assúmite ut petierátis, et abeúntes benedícite mihi.
12	33	Urgebántque Ægýptii pópulum de terra exíre velóciter, dicéntes: Omnes moriémur.
12	34	Tulit ígitur pópulus conspérsam farínam ántequam fermentarétur: et ligans in pálliis, pósuit super húmeros suos.
12	35	Fecerúntque fílii Israël sicut præcéperat Móyses: et petiérunt ab Ægýptiis vasa argéntea et áurea, vestémque plúrimam.
12	36	Dóminus autem dedit grátiam pópulo coram Ægýptiis ut commodárent eis: et spoliavérunt Ægýptios.
12	37	Profectíque sunt fílii Israël de Ramésse in Socoth, sexcénta fere míllia péditum virórum, absque párvulis.
12	38	Sed et vulgus promíscuum innumerábile ascéndit cum eis, oves et arménta et animántia divérsi géneris multa nimis.
12	39	Coxerúntque farínam, quam dudum de Ægýpto conspérsam túlerant: et fecérunt subcinerícios panes ázymos: neque enim póterant fermentári, cogéntibus exíre Ægýptiis, et nullam fácere sinéntibus moram: nec pulménti quidquam occúrrerat præparáre.
12	40	Habitátio autem filiórum Israël qua mansérunt in Ægýpto, fuit quadringentórum trigínta annórum.
12	41	Quibus explétis, eádem die egréssus est omnis exércitus Dómini de terra Ægýpti.
12	42	Nox ista est observábilis Dómini, quando edúxit eos de terra Ægýpti: hanc observáre debent omnes fílii Israël in generatiónibus suis.
12	43	Dixítque Dóminus ad Móysen et Aaron: Hæc est relígio Phase: Omnis alienígena non cómedet ex eo.
12	44	Omnis autem servus emptítius circumcidétur, et sic cómedet.
12	45	Advena et mercenárius non edent ex eo.
12	46	In una domo comedétur, nec efferétis de cárnibus ejus foras, nec os illíus confringétis.
12	47	Omnis cœtus filiórum Israël fáciet illud.
12	48	Quod si quis peregrinórum in vestram volúerit transíre colóniam, et fácere Phase Dómini, circumcidétur prius omne masculínum ejus, et tunc rite celebrábit: erítque sicut indígena terræ: si quis autem circumcísus non fúerit, non vescétur ex eo.
12	49	Eadem lex erit indígenæ et colóno qui peregrinátur apud vos.
12	50	Fecerúntque omnes fílii Israël sicut præcéperat Dóminus Móysi et Aaron.
12	51	Et eádem die edúxit Dóminus fílios Israël de terra Ægýpti per turmas suas.
13	1	Locutúsque est Dóminus ad Móysen, dicens:
13	2	Sanctífica mihi omne primogénitum quod áperit vulvam in fíliis Israël, tam de homínibus quam de juméntis: mea sunt enim ómnia.
13	3	Et ait Móyses ad pópulum: Mementóte diéi hujus in qua egréssi estis de Ægýpto et de domo servitútis, quóniam in manu forti edúxit vos Dóminus de loco isto: ut non comedátis fermentátum panem.
13	4	Hódie egredímini mense novárum frugum.
13	5	Cumque introdúxerit te Dóminus in terram Chananǽi et Hethǽi et Amorrhǽi et Hevǽi et Jebusǽi, quam jurávit pátribus tuis ut daret tibi, terram fluéntem lacte et melle, celebrábis hunc morem sacrórum mense isto.
13	6	Septem diébus vescéris ázymis: et in die séptimo erit solémnitas Dómini.
13	7	Azyma comedétis septem diébus: non apparébit apud te áliquid fermentátum, nec in cunctis fínibus tuis.
13	8	Narrabísque fílio tuo in die illo, dicens: Hoc est quod fecit mihi Dóminus quando egréssus sum de Ægýpto.
13	9	Et erit quasi signum in manu tua, et quasi monuméntum ante óculos tuos: et ut lex Dómini semper sit in ore tuo, in manu enim forti edúxit te Dóminus de Ægýpto.
13	10	Custódies hujuscémodi cultum statúto témpore a diébus in dies.
13	11	Cumque introdúxerit te Dóminus in terram Chananǽi, sicut jurávit tibi et pátribus tuis, et déderit tibi eam:
13	12	separábis omne quod áperit vulvam Dómino, et quod primitívum est in pecóribus tuis: quidquid habúeris masculíni sexus, consecrábis Dómino.
13	13	Primogénitum ásini mutábis ove: quod si non redémeris, interfícies. Omne autem primogénitum hóminis de fíliis tuis, prétio rédimes.
13	14	Cumque interrogáverit te fílius tuus cras, dicens: Quid est hoc? respondébis ei: In manu forti edúxit nos Dóminus de terra Ægýpti, de domo servitútis.
13	15	Nam cum indurátus esset Phárao, et nollet nos dimíttere, occídit Dóminus omne primogénitum in terra Ægýpti, a primogénito hóminis usque ad primogénitum jumentórum: idcírco ímmolo Dómino omne quod áperit vulvam masculíni sexus, et ómnia primogénita filiórum meórum rédimo.
13	16	Erit ígitur quasi signum in manu tua, et quasi appénsum quid, ob recordatiónem, inter óculos tuos: eo quod in manu forti edúxit nos Dóminus de Ægýpto.
13	17	Igitur cum emisísset Phárao pópulum, non eos duxit Deus per viam terræ Philísthiim quæ vicína est: réputans ne forte pœnitéret eum, si vidísset advérsum se bella consúrgere, et reverterétur in Ægýptum.
13	18	Sed circumdúxit per viam desérti, quæ est juxta mare Rubrum: et armáti ascendérunt fílii Israël de terra Ægýpti.
13	19	Tulit quoque Móyses ossa Joseph secum: eo quod adjurásset fílios Israël, dicens: Visitábit vos Deus: efférte ossa mea hinc vobíscum.
13	20	Profectíque de Socoth castrametáti sunt in Etham, in extrémis fínibus solitúdinis.
13	21	Dóminus autem præcedébat eos ad ostendéndam viam per diem in colúmna nubis, et per noctem in colúmna ignis: ut dux esset itíneris utróque témpore.
13	22	Numquam défuit colúmna nubis per diem, nec colúmna ignis per noctem, coram pópulo.
14	1	Locútus est autem Dóminus ad Móysen, dicens:
14	2	Lóquere fíliis Israël: Revérsi castrameténtur e regióne Phiháhiroth, quæ est inter Mágdalum et mare contra Beélsephon: in conspéctu ejus castra ponétis super mare.
14	3	Dicturúsque est Phárao super fíliis Israël: Coarctáti sunt in terra: conclúsit eos desértum.
14	4	Et indurábo cor ejus, ac persequétur vos: et glorificábor in Pharaóne, et in omni exércitu ejus: sciéntque Ægýptii quia ego sum Dóminus. Fecerúntque ita.
14	5	Et nuntiátum est regi Ægyptiórum quod fugísset pópulus: immutatúmque est cor Pharaónis et servórum ejus super pópulo, et dixérunt: Quid volúimus fácere ut dimitterémus Israël, ne servíret nobis?
14	6	Junxit ergo currum, et omnem pópulum suum assúmpsit secum.
14	7	Tulítque sexcéntos currus eléctos, et quidquid in Ægýpto cúrruum fuit: et duces totíus exércitus.
14	8	Induravítque Dóminus cor Pharaónis regis Ægýpti, et persecútus est fílios Israël: at illi egréssi erant in manu excélsa.
14	9	Cumque persequeréntur Ægýptii vestígia præcedéntium, reperérunt eos in castris super mare: omnis equitátus et currus Pharaónis, et univérsus exércitus erant in Phiháhiroth contra Beélsephon.
14	10	Cumque appropinquásset Phárao, levántes fílii Israël óculos, vidérunt Ægýptios post se, et timuérunt valde: clamaverúntque ad Dóminum,
14	11	et dixérunt ad Móysen: Fórsitan non erant sepúlcra in Ægýpto, ídeo tulísti nos ut morerémur in solitúdine: quid hoc fácere voluísti, ut edúceres nos ex Ægýpto?
14	12	Nonne iste est sermo, quem loquebámur ad te in Ægýpto, dicéntes: Recéde a nobis, ut serviámus Ægýptiis? multo enim mélius erat servíre eis, quam mori in solitúdine.
14	13	Et ait Móyses ad pópulum: Nolíte timére: state, et vidéte magnália Dómini quæ factúrus est hódie: Ægýptios enim, quos nunc vidétis, nequáquam ultra vidébitis usque in sempitérnum.
14	14	Dóminus pugnábit pro vobis, et vos tacébitis.
14	15	Dixítque Dóminus ad Móysen: Quid clamas ad me? lóquere fíliis Israël ut proficiscántur.
14	16	Tu autem éleva virgam tuam, et exténde manum tuam super mare, et dívide illud: ut gradiántur fílii Israël in médio mari per siccum.
14	17	Ego autem indurábo cor Ægyptiórum ut persequántur vos: et glorificábor in Pharaóne, et in omni exércitu ejus, et in cúrribus et in equítibus illíus.
14	18	Et scient Ægýptii quia ego sum Dóminus cum glorificátus fúero in Pharaóne, et in cúrribus atque in equítibus ejus.
14	19	Tollénsque se ángelus Dei, qui præcedébat castra Israël, ábiit post eos: et cum eo páriter colúmna nubis, prióra dimíttens, post tergum
14	20	stetit, inter castra Ægyptiórum et castra Israël: et erat nubes tenebrósa, et illúminans noctem, ita ut ad se ínvicem toto noctis témpore accédere non valérent.
14	21	Cumque extendísset Móyses manum super mare, ábstulit illud Dóminus flante vento veheménti et urénte tota nocte, et vertit in siccum: divisáque est aqua.
14	22	Et ingréssi sunt fílii Israël per médium sicci maris: erat enim aqua quasi murus a dextra eórum et læva.
14	23	Persequentésque Ægýptii ingréssi sunt post eos, et omnis equitátus Pharaónis, currus ejus et équites per médium maris.
14	24	Jamque advénerat vigília matutína, et ecce respíciens Dóminus super castra Ægyptiórum per colúmnam ignis et nubis, interfécit exércitum eórum:
14	25	et subvértit rotas cúrruum, ferebantúrque in profúndum. Dixérunt ergo Ægýptii: Fugiámus Israélem: Dóminus enim pugnat pro eis contra nos.
14	26	Et ait Dóminus ad Móysen: Exténde manum tuam super mare, ut revertántur aquæ ad Ægýptios super currus et équites eórum.
14	27	Cumque extendísset Móyses manum contra mare, revérsum est primo dilúculo ad priórem locum: fugientibúsque Ægýptiis occurrérunt aquæ, et invólvit eos Dóminus in médiis flúctibus.
14	28	Reversǽque sunt aquæ, et operuérunt currus et équites cuncti exércitus Pharaónis, qui sequéntes ingréssi fúerant mare: nec unus quidem supérfuit ex eis.
14	29	Fílii autem Israël perrexérunt per médium sicci maris, et aquæ eis erant quasi pro muro a dextris et a sinístris:
14	30	liberavítque Dóminus in die illa Israël de manu Ægyptiórum.
14	31	Et vidérunt Ægýptios mórtuos super littus maris, et manum magnam quam exercúerat Dóminus contra eos: timuítque pópulus Dóminum, et credidérunt Dómino, et Móysi servo ejus.
15	1	Tunc cécinit Móyses et fílii Israël carmen hoc Dómino, et dixérunt: Cantémus Dómino: glorióse enim magnificátus est, equum et ascensórem dejécit in mare.
15	2	Fortitúdo mea, et laus mea Dóminus, et factus est mihi in salútem: iste Deus meus, et glorificábo eum: Deus patris mei, et exaltábo eum.
15	3	Dóminus quasi vir pugnátor, Omnípotens nomen ejus.
15	4	Currus Pharaónis et exércitum ejus projécit in mare: elécti príncipes ejus submérsi sunt in mari Rubro.
15	5	Abýssi operuérunt eos: descendérunt in profúndum quasi lapis.
15	6	Déxtera tua Dómine magnificáta est in fortitúdine: déxtera tua Dómine percússit inimícum.
15	7	Et in multitúdine glóriæ tuæ deposuísti adversários tuos: misísti iram tuam, quæ devorávit eos sicut stípulam.
15	8	Et in spíritu furóris tui congregátæ sunt aquæ: stetit unda fluens, congregátæ sunt abýssi in médio mari.
15	9	Dixit inimícus: Pérsequar et comprehéndam, dívidam spólia, implébitur ánima mea: evaginábo gládium meum, interfíciet eos manus mea.
15	10	Flavit spíritus tuus, et opéruit eos mare: submérsi sunt quasi plumbum in aquis veheméntibus.
15	11	Quis símilis tui in fórtibus Dómine? quis símilis tui, magníficus in sanctitáte, terríbilis atque laudábilis, fáciens mirabília?
15	12	Extendísti manum tuam, et devorávit eos terra.
15	13	Dux fuísti in misericórdia tua pópulo quem redemísti: et portásti eum in fortitúdine tua, ad habitáculum sanctum tuum.
15	14	Ascendérunt pópuli, et iráti sunt: dolóres obtinuérunt habitatóres Philísthiim.
15	15	Tunc conturbáti sunt príncipes Edom, robústos Moab obtínuit tremor: obriguérunt omnes habitatóres Chánaan.
15	16	Irruat super eos formído et pavor, in magnitúdine bráchii tui: fiant immóbiles quasi lapis, donec pertránseat pópulus tuus Dómine, donec pertránseat pópulus tuus iste, quem possedísti.
15	17	Introdúces eos, et plantábis in monte hereditátis tuæ, firmíssimo habitáculo tuo quod operátus es Dómine: sanctuárium tuum Dómine, quod firmavérunt manus tuæ.
15	18	Dóminus regnábit in ætérnum et ultra.
15	19	Ingréssus est enim eques Phárao cum cúrribus et equítibus ejus in mare: et redúxit super eos Dóminus aquas maris: fílii autem Israël ambulavérunt per siccum in médio ejus.
15	20	Sumpsit ergo María prophetíssa, soror Aaron, týmpanum in manu sua: egressǽque sunt omnes mulíeres post eam cum týmpanis et choris,
15	21	quibus præcinébat, dicens: Cantémus Dómino, glorióse enim magnificátus est: equum et ascensórem ejus dejécit in mare.
15	22	Tulit autem Móyses Israël de mari Rubro, et egréssi sunt in desértum Sur: ambulaverúntque tribus diébus per solitúdinem, et non inveniébant aquam.
15	23	Et venérunt in Mara, nec póterant bíbere aquas de Mara, eo quod essent amáræ: unde et cóngruum loco nomen impósuit, vocans illum Mara, id est, amaritúdinem.
15	24	Et murmurávit pópulus contra Móysen, dicens: Quid bibémus?
15	25	At ille clamávit ad Dóminum, qui osténdit ei lignum: quod cum misísset in aquas, in dulcédinem versæ sunt: ibi constítuit ei præcépta, atque judícia, et ibi tentávit eum,
15	26	dicens: Si audíeris vocem Dómini Dei tui, et quod rectum est coram eo féceris, et obedíeris mandátis ejus, custodierísque ómnia præcépta illíus, cunctum languórem, quem pósui in Ægýpto, non indúcam super te: ego enim Dóminus sanátor tuus.
15	27	Venérunt autem in Elim fílii Israël, ubi erant duódecim fontes aquárum, et septuagínta palmæ: et castrametáti sunt juxta aquas.
16	1	Profectíque sunt de Elim, et venit omnis multitúdo filiórum Israël in desértum Sin, quod est inter Elim et Sínai, quintodécimo die mensis secúndi, postquam egréssi sunt de terra Ægýpti.
16	2	Et murmurávit omnis congregátio filiórum Israël contra Móysen et Aaron in solitúdine.
16	3	Dixerúntque fílii Israël ad eos: Utinam mórtui essémus per manum Dómini in terra Ægýpti, quando sedebámus super ollas cárnium, et comedebámus panem in saturitáte: cur eduxístis nos in desértum istud, ut occiderétis omnem multitúdinem fame?
16	4	Dixit autem Dóminus ad Móysen: Ecce ego pluam vobis panes de cælo: egrediátur pópulus, et cólligat quæ suffíciunt per síngulos dies: ut tentem eum utrum ámbulet in lege mea, an non.
16	5	Die autem sexto parent quod ínferant: et sit duplum quam collígere solébant per síngulos dies.
16	6	Dixerúntque Móyses et Aaron ad omnes fílios Israël: Véspere sciétis quod Dóminus edúxerit vos de terra Ægýpti:
16	7	et mane vidébitis glóriam Dómini: audívit enim murmur vestrum contra Dóminum: nos vero quid sumus, quia mussitástis contra nos?
16	8	Et ait Móyses: Dabit vobis Dóminus véspere carnes édere, et mane panes in saturitáte: eo quod audíerit murmuratiónes vestras quibus murmuráti estis contra eum: nos enim quid sumus? nec contra nos est murmur vestrum, sed contra Dóminum.
16	9	Dixit quoque Móyses ad Aaron: Dic univérsæ congregatióni filiórum Israël: Accédite coram Dómino: audívit enim murmur vestrum.
16	10	Cumque loquerétur Aaron ad omnem cœtum filiórum Israël, respexérunt ad solitúdinem: et ecce glória Dómini appáruit in nube.
16	11	Locútus est autem Dóminus ad Móysen, dicens:
16	12	Audívi murmuratiónes filiórum Israël. Lóquere ad eos: Véspere comedétis carnes, et mane saturabímini pánibus: scietísque quod ego sum Dóminus Deus vester.
16	13	Factum est ergo véspere, et ascéndens cotúrnix, coopéruit castra: mane quoque ros jácuit per circúitum castrórum.
16	14	Cumque operuísset superfíciem terræ, appáruit in solitúdine minútum, et quasi pilo tusum in similitúdinem pruínæ super terram.
16	15	Quod cum vidíssent fílii Israël, dixérunt ad ínvicem: Manhu? quod signíficat: Quid est hoc? ignorábant enim quid esset. Quibus ait Móyses: Iste est panis, quem Dóminus dedit vobis ad vescéndum.
16	16	Hic est sermo, quem præcépit Dóminus: Cólligat unusquísque ex eo quantum súfficit ad vescéndum: gomor per síngula cápita, juxta númerum animárum vestrárum quæ hábitant in tabernáculo, sic tollétis.
16	17	Fecerúntque ita fílii Israël: et collegérunt, álius plus, álius minus.
16	18	Et mensi sunt ad mensúram gomor: nec qui plus collégerat, hábuit ámplius: nec qui minus paráverat, réperit minus: sed sínguli juxta id quod édere póterant, congregavérunt.
16	19	Dixítque Móyses ad eos: Nullus relínquat ex eo in mane.
16	20	Qui non audiérunt eum, sed dimisérunt quidam ex eis usque mane, et scatére cœpit vérmibus, atque compútruit: et irátus est contra eos Móyses.
16	21	Colligébant autem mane sínguli, quantum suffícere póterat ad vescéndum: cumque incaluísset sol, liquefiébat.
16	22	In die autem sexta collegérunt cibos dúplices, id est, duo gomor per síngulos hómines: venérunt autem omnes príncipes multitúdinis, et narravérunt Móysi.
16	23	Qui ait eis: Hoc est quod locútus est Dóminus: Réquies sábbati sanctificáta est Dómino cras: quodcúmque operándum est, fácite, et quæ coquénda sunt cóquite: quidquid autem réliquum fúerit, repónite usque in mane.
16	24	Fecerúntque ita ut præcéperat Móyses, et non compútruit, neque vermis invéntus est in eo.
16	25	Dixítque Móyses: Comédite illud hódie, quia sábbatum est Dómini: non inveniétur hódie in agro.
16	26	Sex diébus collígite: in die autem séptimo sábbatum est Dómini, idcírco non inveniétur.
16	27	Venítque séptima dies: et egréssi de pópulo ut collígerent, non invenérunt.
16	28	Dixit autem Dóminus ad Móysen: Usquequo non vultis custodíre mandáta mea, et legem meam?
16	29	Vidéte quod Dóminus déderit vobis sábbatum, et propter hoc die sexta tríbuit vobis cibos dúplices: máneat unusquísque apud semetípsum: nullus egrediátur de loco suo die séptimo.
16	30	Et sabbatizávit pópulus die séptimo.
16	31	Appellavítque domus Israël nomen ejus Man: quod erat quasi semen coriándri album, gustúsque ejus quasi símilæ cum melle.
16	32	Dixit autem Móyses: Iste est sermo, quem præcépit Dóminus: Imple gomor ex eo, et custodiátur in futúras retro generatiónes: ut nóverint panem, quo álui vos in solitúdine, quando edúcti estis de terra Ægýpti.
16	33	Dixítque Móyses ad Aaron: Sume vas unum, et mitte ibi man, quantum potest cápere gomor: et repóne coram Dómino ad servándum in generatiónes vestras:
16	34	sicut præcépit Dóminus Móysi. Posuítque illud Aaron in tabernáculo reservándum.
16	35	Fílii autem Israël comedérunt man quadragínta annis, donec venírent in terram habitábilem: hoc cibo áliti sunt, úsquequo tángerent fines terræ Chánaan.
16	36	Gomor autem décima pars est ephi.
17	1	Igitur profécta omnis multitúdo filiórum Israël de desérto Sin per mansiónes suas, juxta sermónem Dómini, castrametáti sunt in Ráphidim, ubi non erat aqua ad bibéndum pópulo.
17	2	Qui jurgátus contra Móysen, ait: Da nobis aquam, ut bibámus. Quibus respóndit Móyses: Quid jurgámini contra me? cur tentátis Dóminum?
17	3	Sitívit ergo ibi pópulus præ aquæ penúria, et murmurávit contra Móysen, dicens: Cur fecísti nos exíre de Ægýpto, ut occíderes nos, et líberos nostros, ac juménta siti?
17	4	Clamávit autem Móyses ad Dóminum, dicens: Quid fáciam pópulo huic? adhuc páululum, et lapidábit me.
17	5	Et ait Dóminus ad Móysen: Antecéde pópulum, et sume tecum de senióribus Israël: et virgam qua percussísti flúvium, tolle in manu tua, et vade.
17	6	En ego stabo ibi coram te, supra petram Horeb: percutiésque petram, et exíbit ex ea aqua, ut bibat pópulus. Fecit Móyses ita coram senióribus Israël:
17	7	et vocávit nomen loci illíus, Tentátio, propter júrgium filiórum Israël, et quia tentavérunt Dóminum, dicéntes: Estne Dóminus in nobis, an non?
17	8	Venit autem Amalec, et pugnábat contra Israël in Ráphidim.
17	9	Dixítque Móyses ad Jósue: Elige viros: et egréssus, pugna contra Amalec: cras ego stabo in vértice collis, habens virgam Dei in manu mea.
17	10	Fecit Jósue ut locútus erat Móyses, et pugnávit contra Amalec: Móyses autem et Aaron et Hur ascendérunt super vérticem collis.
17	11	Cumque leváret Móyses manus, vincébat Israël: sin autem páululum remisísset, superábat Amalec.
17	12	Manus autem Móysi erant graves: suméntes ígitur lápidem, posuérunt subter eum, in quo sedit: Aaron autem et Hur sustentábant manus ejus ex utráque parte. Et factum est ut manus illíus non lassaréntur usque ad occásum solis.
17	13	Fugavítque Jósue Amalec, et pópulum ejus in ore gládii.
17	14	Dixit autem Dóminus ad Móysen: Scribe hoc ob monuméntum in libro, et trade áuribus Jósue: delébo enim memóriam Amalec sub cælo.
17	15	Ædificavítque Móyses altáre: et vocávit nomen ejus, Dóminus exaltátio mea, dicens:
17	16	Quia manus sólii Dómini, et bellum Dómini erit contra Amalec, a generatióne in generatiónem.
18	1	Cumque audísset Jethro, sacérdos Mádian, cognátus Móysi, ómnia quæ fécerat Deus Móysi, et Israéli pópulo suo, et quod eduxísset Dóminus Israël de Ægýpto,
18	2	tulit Sephóram uxórem Móysi quam remíserat,
18	3	et duos fílios ejus: quorum unus vocabátur Gersam, dicénte patre: Advena fui in terra aliéna:
18	4	alter vero Eliézer: Deus enim, ait, patris mei adjútor meus, et éruit me de gládio Pharaónis.
18	5	Venit ergo Jethro cognátus Móysi, et fílii ejus, et uxor ejus ad Móysen in desértum, ubi erat castrametátus juxta montem Dei.
18	6	Et mandávit Móysi, dicens: Ego Jethro cognátus tuus vénio ad te, et uxor tua, et duo fílii tui cum ea.
18	7	Qui egréssus in occúrsum cognáti sui, adorávit, et osculátus est eum: salutaverúntque se mútuo verbis pacíficis. Cumque intrásset tabernáculum,
18	8	narrávit Móyses cognáto suo cuncta quæ fécerat Dóminus Pharaóni et Ægýptiis propter Israël: universúmque labórem, qui accidísset eis in itínere, et quod liberáverat eos Dóminus.
18	9	Lætatúsque est Jethro super ómnibus bonis, quæ fécerat Dóminus Israéli, eo quod eruísset eum de manu Ægyptiórum.
18	10	Et ait: Benedíctus Dóminus, qui liberávit vos de manu Ægyptiórum, et de manu Pharaónis: qui éruit pópulum suum de manu Ægýpti.
18	11	Nunc cognóvi, quia magnus Dóminus super omnes deos: eo quod supérbe égerint contra illos.
18	12	Obtulit ergo Jethro cognátus Móysi holocáusta et hóstias Deo: venerúntque Aaron et omnes senióres Israël, ut coméderent panem cum eo coram Deo.
18	13	Altera autem die sedit Móyses ut judicáret pópulum, qui assistébat Móysi a mane usque ad vésperam.
18	14	Quod cum vidísset cognátus ejus, ómnia scílicet quæ agébat in pópulo, ait: Quid est hoc quod facis in plebe? cur solus sedes, et omnis pópulus præstolátur de mane usque ad vésperam?
18	15	Cui respóndit Móyses: Venit ad me pópulus quærens senténtiam Dei.
18	16	Cumque accíderit eis áliqua disceptátio, véniunt ad me ut júdicem inter eos, et osténdam præcépta Dei, et leges ejus.
18	17	At ille: Non bonam, inquit, rem facis.
18	18	Stulto labóre consúmeris et tu, et pópulus iste qui tecum est: ultra vires tuas est negótium: solus illud non póteris sustinére.
18	19	Sed audi verba mea atque consília, et erit Deus tecum. Esto tu pópulo in his quæ ad Deum pértinent, ut réferas quæ dicúntur ad eum:
18	20	ostendásque pópulo cæremónias et ritum coléndi, viámque per quam íngredi débeant, et opus quod fácere débeant.
18	21	Próvide autem de omni plebe viros poténtes, et timéntes Deum, in quibus sit véritas, et qui óderint avarítiam, et constítue ex eis tribúnos, et centuriónes, et quinquagenários, et decános,
18	22	qui júdicent pópulum omni témpore: quidquid autem majus fúerit, réferant ad te, et ipsi minóra tantúmmodo júdicent: leviúsque sit tibi, partíto in álios ónere.
18	23	Si hoc féceris, implébis impérium Dei, et præcépta ejus póteris sustentáre: et omnis hic pópulus revertétur ad loca sua cum pace.
18	24	Quibus audítis, Móyses fecit ómnia quæ ille suggésserat.
18	25	Et eléctis viris strénuis de cuncto Israël, constítuit eos príncipes pópuli, tribúnos, et centuriónes, et quinquagenários, et decános.
18	26	Qui judicábant plebem omni témpore: quidquid autem grávius erat, referébant ad eum, facilióra tantúmmodo judicántes.
18	27	Dimisítque cognátum suum: qui revérsus ábiit in terram suam.
19	1	Mense tértio egressiónis Israël de terra Ægýpti, in die hac venérunt in solitúdinem Sínai.
19	2	Nam profécti de Ráphidim, et perveniéntes usque in desértum Sínai, castrametáti sunt in eódem loco, ibíque Israël fixit tentória e regióne montis.
19	3	Móyses autem ascéndit ad Deum: vocavítque eum Dóminus de monte, et ait: Hæc dices dómui Jacob, et annuntiábis fíliis Israël:
19	4	Vos ipsi vidístis quæ fécerim Ægýptiis, quómodo portáverim vos super alas aquilárum, et assúmpserim mihi.
19	5	Si ergo audiéritis vocem meam, et custodiéritis pactum meum, éritis mihi in pecúlium de cunctis pópulis: mea est enim omnis terra.
19	6	Et vos éritis mihi in regnum sacerdotále, et gens sancta. Hæc sunt verba quæ loquéris ad fílios Israël.
19	7	Venit Móyses: et convocátis majóribus natu pópuli, expósuit omnes sermónes quos mandáverat Dóminus.
19	8	Respondítque omnis pópulus simul: Cuncta quæ locútus est Dóminus, faciémus. Cumque retulísset Móyses verba pópuli ad Dóminum,
19	9	ait ei Dóminus: Jam nunc véniam ad te in calígine nubis, ut áudiat me pópulus loquéntem ad te, et credat tibi in perpétuum. Nuntiávit ergo Móyses verba pópuli ad Dóminum.
19	10	Qui dixit ei: Vade ad pópulum, et sanctífica illos hódie, et cras, lavéntque vestiménta sua.
19	11	Et sint paráti in diem tértium: in die enim tértia descéndet Dóminus coram omni plebe super montem Sínai.
19	12	Constituésque términos pópulo per circúitum, et dices ad eos: Cavéte ne ascendátis in montem, nec tangátis fines illíus: omnis qui tetígerit montem, morte moriétur.
19	13	Manus non tanget eum, sed lapídibus opprimétur, aut confodiétur jáculis: sive juméntum fúerit, sive homo, non vivet: cum cœ́perit clángere búccina, tunc ascéndant in montem.
19	14	Descendítque Móyses de monte ad pópulum, et sanctificávit eum. Cumque lavíssent vestiménta sua,
19	15	ait ad eos: Estóte paráti in diem tértium, et ne appropinquétis uxóribus vestris.
19	16	Jamque advénerat tértius dies, et mane inclarúerat: et ecce cœpérunt audíri tonítrua, ac micáre fúlgura, et nubes densíssima operíre montem, clangórque búccinæ veheméntius perstrepébat: et tímuit pópulus qui erat in castris.
19	17	Cumque eduxísset eos Móyses in occúrsum Dei de loco castrórum, stetérunt ad radíces montis.
19	18	Totus autem mons Sínai fumábat, eo quod descendísset Dóminus super eum in igne: et ascénderet fumus ex eo quasi de fornáce, erátque omnis mons terríbilis.
19	19	Et sónitus búccinæ paulátim crescébat in majus, et prolíxius tendebátur: Móyses loquebátur, et Deus respondébat ei.
19	20	Descendítque Dóminus super montem Sínai in ipso montis vértice, et vocávit Móysen in cacúmen ejus. Quo cum ascendísset,
19	21	dixit ad eum: Descénde, et contestáre pópulum: ne forte velit transcéndere términos ad vidéndum Dóminum, et péreat ex eis plúrima multitúdo.
19	22	Sacerdótes quoque qui accédunt ad Dóminum, sanctificéntur, ne percútiat eos.
19	23	Dixítque Móyses ad Dóminum: Non póterit vulgus ascéndere in montem Sínai: tu enim testificátus es, et jussísti, dicens: Pone términos circa montem, et sanctífica illum.
19	24	Cui ait Dóminus: Vade, descénde: ascendésque tu, et Aaron tecum: sacerdótes autem et pópulus ne tránseant términos, nec ascéndant ad Dóminum, ne forte interfíciat illos.
19	25	Descendítque Móyses ad pópulum, et ómnia narrávit eis.
20	1	Locutúsque est Dóminus cunctos sermónes hos:
20	2	Ego sum Dóminus Deus tuus, qui edúxi te de terra Ægýpti, de domo servitútis.
20	3	Non habébis deos aliénos coram me.
20	4	Non fácies tibi scúlptile, neque omnem similitúdinem quæ est in cælo désuper, et quæ in terra deórsum, nec eórum quæ sunt in aquis sub terra.
20	5	Non adorábis ea, neque coles: ego sum Dóminus Deus tuus fortis, zelótes, vísitans iniquitátem patrum in fílios, in tértiam et quartam generatiónem eórum qui odérunt me:
20	6	et fáciens misericórdiam in míllia his qui díligunt me, et custódiunt præcépta mea.
20	7	Non assúmes nomen Dómini Dei tui in vanum: nec enim habébit insóntem Dóminus eum qui assúmpserit nomen Dómini Dei sui frustra.
20	8	Meménto ut diem sábbati sanctífices.
20	9	Sex diébus operáberis, et fácies ómnia ópera tua.
20	10	Séptimo autem die sábbatum Dómini Dei tui est: non fácies omne opus in eo, tu, et fílius tuus et fília tua, servus tuus et ancílla tua, juméntum tuum, et ádvena qui est intra portas tuas.
20	11	Sex enim diébus fecit Dóminus cælum et terram, et mare, et ómnia quæ in eis sunt, et requiévit in die séptimo: idcírco benedíxit Dóminus diéi sábbati, et sanctificávit eum.
20	12	Honóra patrem tuum et matrem tuam, ut sis longǽvus super terram, quam Dóminus Deus tuus dabit tibi.
20	13	Non occídes.
20	14	Non mœcháberis.
20	15	Non furtum fácies.
20	16	Non loquéris contra próximum tuum falsum testimónium.
20	17	Non concupísces domum próximi tui, nec desiderábis uxórem ejus, non servum, non ancíllam, non bovem, non ásinum, nec ómnia quæ illíus sunt.
20	18	Cunctus autem pópulus vidébat voces et lámpades, et sónitum búccinæ, montémque fumántem: et pertérriti ac pavóre concússi, stetérunt procul,
20	19	dicéntes Móysi: Lóquere tu nobis, et audiémus: non loquátur nobis Dóminus, ne forte moriámur.
20	20	Et ait Móyses ad pópulum: Nolíte timére: ut enim probáret vos venit Deus, et ut terror illíus esset in vobis, et non peccarétis.
20	21	Stetítque pópulus de longe. Móyses autem accéssit ad calíginem in qua erat Deus.
20	22	Dixit prætérea Dóminus ad Móysen: Hæc dices fíliis Israël: Vos vidístis quod de cælo locútus sim vobis.
20	23	Non faciétis deos argénteos, nec deos áureos faciétis vobis.
20	24	Altáre de terra faciétis mihi, et offerétis super eo holocáusta et pacífica vestra, oves vestras et boves in omni loco in quo memória fúerit nóminis mei: véniam ad te, et benedícam tibi.
20	25	Quod si altáre lapídeum féceris mihi, non ædificábis illud de sectis lapídibus: si enim leváveris cultrum super eo, polluétur.
20	26	Non ascéndes per gradus ad altáre meum, ne revelétur turpitúdo tua.
21	1	Hæc sunt judícia quæ propónes eis.
21	2	Si émeris servum Hebrǽum, sex annis sérviet tibi: in séptimo egrediétur liber gratis.
21	3	Cum quali veste intráverit, cum tali éxeat: si habens uxórem, et uxor egrediétur simul.
21	4	Sin autem dóminus déderit illi uxórem, et pepérerit fílios et fílias: múlier et líberi ejus erunt dómini sui, ipse vero exíbit cum vestítu suo.
21	5	Quod si díxerit servus: Díligo dóminum meum et uxórem ac líberos: non egrédiar liber:
21	6	ófferet eum dóminus diis, et applicábitur ad óstium et postes, perforabítque aurem ejus súbula: et erit ei servus in sǽculum.
21	7	Si quis vendíderit fíliam suam in fámulam, non egrediétur sicut ancíllæ exíre consuevérunt.
21	8	Si displicúerit óculis dómini sui cui trádita fúerat, dimíttet eam: pópulo autem aliéno vendéndi non habébit potestátem, si spréverit eam.
21	9	Sin autem fílio suo despónderit eam, juxta morem filiárum fáciet illi.
21	10	Quod si álteram ei accéperit, providébit puéllæ núptias, et vestiménta, et prétium pudicítiæ non negábit.
21	11	Si tria ista non fécerit, egrediétur gratis absque pecúnia.
21	12	Qui percússerit hóminem volens occídere, morte moriátur.
21	13	Qui autem non est insidiátus, sed Deus illum trádidit in manus ejus, constítuam tibi locum in quem fúgere débeat.
21	14	Si quis per indústriam occíderit próximum suum, et per insídias: ab altári meo evélles eum, ut moriátur.
21	15	Qui percússerit patrem suum aut matrem, morte moriátur.
21	16	Qui furátus fúerit hóminem, et vendíderit eum, convíctus noxæ, morte moriátur.
21	17	Qui maledíxerit patri suo, vel matri, morte moriátur.
21	18	Si rixáti fúerint viri, et percússerit alter próximum suum lápide vel pugno, et ille mórtuus non fúerit, sed jacúerit in léctulo:
21	19	si surréxerit, et ambuláverit foris super báculum suum, ínnocens erit qui percússerit, ita tamen ut óperas ejus, et impénsas in médicos restítuat.
21	20	Qui percússerit servum suum, vel ancíllam virga, et mórtui fúerint in mánibus ejus, críminis reus erit.
21	21	Sin autem uno die vel duóbus supervíxerit, non subjacébit pœnæ, quia pecúnia illíus est.
21	22	Si rixáti fúerint viri, et percússerit quis mulíerem prægnántem, et abortívum quidem fécerit, sed ipsa víxerit: subjacébit damno quantum marítus mulíeris expetíerit, et árbitri judicáverint.
21	23	Sin autem mors ejus fúerit subsecúta, reddet ánimam pro ánima,
21	24	óculum pro óculo, dentem pro dente, manum pro manu, pedem pro pede,
21	25	adustiónem pro adustióne, vulnus pro vúlnere, livórem pro livóre.
21	26	Si percússerit quíspiam óculum servi sui aut ancíllæ, et luscos eos fécerit, dimíttet eos líberos pro óculo quem éruit.
21	27	Dentem quoque si excússerit servo vel ancíllæ suæ, simíliter dimíttet eos líberos.
21	28	Si bos cornu percússerit virum aut mulíerem, et mórtui fúerint, lapídibus obruétur: et non comedéntur carnes ejus, dóminus quoque bovis ínnocens erit.
21	29	Quod si bos cornúpeta fúerit ab heri et nudiustértius, et contestáti sunt dóminum ejus, nec reclúserit eum, occiderítque virum aut mulíerem: et bos lapídibus obruétur, et dóminum ejus occídent.
21	30	Quod si prétium fúerit ei impósitum, dabit pro ánima sua quidquid fúerit postulátus.
21	31	Fílium quoque et fíliam si cornu percússerit, símili senténtiæ subjacébit.
21	32	Si servum ancillámque inváserit, trigínta siclos argénti dómino dabit, bos vero lapídibus opprimétur.
21	33	Si quis aperúerit cistérnam, et fóderit, et non operúerit eam, ceciderítque bos aut ásinus in eam,
21	34	reddet dóminus cistérnæ prétium jumentórum: quod autem mórtuum est, ipsíus erit.
21	35	Si bos aliénus bovem altérius vulneráverit, et ille mórtuus fúerit: vendent bovem vivum, et dívident prétium, cadáver autem mórtui inter se dispértient.
21	36	Sin autem sciébat quod bos cornúpeta esset ab heri et nudiustértius, et non custodívit eum dóminus suus: reddet bovem pro bove, et cadáver íntegrum accípiet.
22	1	Si quis furátus fúerit bovem aut ovem, et occíderit vel vendíderit: quinque boves pro uno bove restítuet, et quátuor oves pro una ove.
22	2	Si effríngens fur domum sive suffódiens fúerit invéntus, et accépto vúlnere mórtuus fúerit, percússor non erit reus sánguinis.
22	3	Quod si orto sole hoc fécerit, homicídium perpetrávit, et ipse moriétur. Si non habúerit quod pro furto reddat, ipse venumdábitur.
22	4	Si invéntum fúerit apud eum quod furátus est, vivens, sive bos, sive ásinus, sive ovis, duplum restítuet.
22	5	Si lǽserit quíspiam agrum vel víneam, et dimíserit juméntum suum ut depascátur aliéna: quidquid óptimum habúerit in agro suo, vel in vínea, pro damni æstimatióne restítuet.
22	6	Si egréssus ignis invénerit spinas, et comprehénderit acérvos frugum, sive stantes ségetes in agris, reddet damnum qui ignem succénderit.
22	7	Si quis commendáverit amíco pecúniam aut vas in custódiam, et ab eo, qui suscéperat, furto abláta fúerint: si invenítur fur, duplum reddet:
22	8	si latet fur, dóminus domus applicábitur ad deos, et jurábit quod non exténderit manum in rem próximi sui,
22	9	ad perpetrándam fraudem, tam in bove quam in ásino, et ove ac vestiménto, et quidquid damnum inférre potest: ad deos utriúsque causa pervéniet: et si illi judicáverint, duplum restítuet próximo suo.
22	10	Si quis commendáverit próximo suo ásinum, bovem, ovem, et omne juméntum ad custódiam, et mórtuum fúerit, aut debilitátum, vel captum ab hóstibus, nullúsque hoc víderit:
22	11	jusjurándum erit in médio, quod non exténderit manum ad rem próximi sui: suscipiétque dóminus juraméntum, et ille réddere non cogétur.
22	12	Quod si furto ablátum fúerit, restítuet damnum dómino.
22	13	Si coméstum a béstia, déferat ad eum quod occísum est, et non restítuet.
22	14	Qui a próximo suo quidquam horum mútuo postuláverit, et debilitátum aut mórtuum fúerit dómino non præsénte, réddere compellétur.
22	15	Quod si impræsentiárum dóminus fúerit, non restítuet, máxime si condúctum vénerat pro mercéde óperis sui.
22	16	Si sedúxerit quis vírginem necdum desponsátam, dormierítque cum ea: dotábit eam, et habébit eam uxórem.
22	17	Si pater vírginis dare nolúerit, reddet pecúniam juxta modum dotis, quam vírgines accípere consuevérunt.
22	18	Maléficos non patiéris vívere.
22	19	Qui coíerit cum juménto, morte moriátur.
22	20	Qui ímmolat diis, occidétur, prætérquam Dómino soli.
22	21	Advenam non contristábis, neque afflíges eum: ádvenæ enim et ipsi fuístis in terra Ægýpti.
22	22	Víduæ et pupíllo non nocébitis.
22	23	Si læséritis eos, vociferabúntur ad me, et ego áudiam clamórem eórum:
22	24	et indignábitur furor meus, percutiámque vos gládio, et erunt uxóres vestræ víduæ, et fílii vestri pupílli.
22	25	Si pecúniam mútuam déderis pópulo meo páuperi qui hábitat tecum, non urgébis eum quasi exáctor, nec usúris ópprimes.
22	26	Si pignus a próximo tuo accéperis vestiméntum, ante solis occásum reddes ei.
22	27	Ipsum enim est solum, quo operítur, induméntum carnis ejus, nec habet áliud in quo dórmiat: si clamáverit ad me, exáudiam eum, quia miséricors sum.
22	28	Diis non détrahes, et príncipi pópuli tui non maledíces.
22	29	Décimas tuas et primítias tuas non tardábis réddere: primogénitum filiórum tuórum dabis mihi.
22	30	De bobus quoque, et óvibus simíliter fácies: septem diébus sit cum matre sua, die octáva reddes illum mihi.
22	31	Viri sancti éritis mihi: carnem, quæ a béstiis fúerit prægustáta, non comedétis, sed projiciétis cánibus.
23	1	Non suscípies vocem mendácii, nec junges manum tuam ut pro ímpio dicas falsum testimónium.
23	2	Non sequéris turbam ad faciéndum malum: nec in judício, plurimórum acquiésces senténtiæ, ut a vero dévies.
23	3	Páuperis quoque non miseréberis in judício.
23	4	Si occúrreris bovi inimíci tui, aut ásino erránti, reduc ad eum.
23	5	Si víderis ásinum odiéntis te jacére sub ónere, non pertransíbis, sed sublevábis cum eo.
23	6	Non declinábis in judícium páuperis.
23	7	Mendácium fúgies. Insóntem et justum non occídes: quia avérsor ímpium.
23	8	Nec accípies múnera, quæ étiam excǽcant prudéntes, et subvértunt verba justórum.
23	9	Peregríno moléstus non eris. Scitis enim advenárum ánimas: quia et ipsi peregríni fuístis in terra Ægýpti.
23	10	Sex annis seminábis terram tuam, et congregábis fruges ejus.
23	11	Anno autem séptimo dimíttes eam, et requiéscere fácies, ut cómedant páuperes pópuli tui: et quidquid réliquum fúerit, edant béstiæ agri: ita fácies in vínea, et in olivéto tuo.
23	12	Sex diébus operáberis: séptimo die cessábis, ut requiéscat bos et ásinus tuus: et refrigerétur fílius ancíllæ tuæ, et ádvena.
23	13	Omnia quæ dixi vobis, custodíte. Et per nomen externórum deórum non jurábitis, neque audiétur ex ore vestro.
23	14	Tribus vícibus per síngulos annos mihi festa celebrábitis.
23	15	Solemnitátem azymórum custódies. Septem diébus cómedes ázyma, sicut præcépi tibi, témpore mensis novórum, quando egréssus es de Ægýpto: non apparébis in conspéctu meo vácuus.
23	16	Et solemnitátem messis primitivórum óperis tui, quæcúmque semináveris in agro: solemnitátem quoque in éxitu anni, quando congregáveris omnes fruges tuas de agro.
23	17	Ter in anno apparébit omne masculínum tuum coram Dómino Deo tuo.
23	18	Non immolábis super ferménto sánguinem víctimæ meæ, nec remanébit adeps solemnitátis meæ usque mane.
23	19	Primítias frugum terræ tuæ déferes in domum Dómini Dei tui. Non coques hædum in lacte matris suæ.
23	20	Ecce ego mittam ángelum meum, qui præcédat te, et custódiat in via, et introdúcat in locum quem parávi.
23	21	Obsérva eum, et audi vocem ejus, nec contemnéndum putes: quia non dimíttet cum peccáveris, et est nomen meum in illo.
23	22	Quod si audíeris vocem ejus, et féceris ómnia quæ loquor, inimícus ero inimícis tuis, et afflígam affligéntes te.
23	23	Præcedétque te ángelus meus, et introdúcet te ad Amorrhǽum, et Hethǽum, et Pherezǽum, Chananæúmque, et Hevǽum, et Jebusǽum, quos ego cónteram.
23	24	Non adorábis deos eórum, nec coles eos: non fácies ópera eórum, sed déstrues eos, et confrínges státuas eórum.
23	25	Servietísque Dómino Deo vestro, ut benedícam pánibus tuis et aquis, et áuferam infirmitátem de médio tui.
23	26	Non erit infœcúnda, nec stérilis in terra tua: númerum diérum tuórum implébo.
23	27	Terrórem meum mittam in præcúrsum tuum, et occídam omnem pópulum, ad quem ingrediéris: cunctorúmque inimicórum tuórum coram te terga vertam:
23	28	emíttens crabrónes prius, qui fugábunt Hevǽum, et Chananǽum, et Hethǽum, ántequam intróeas.
23	29	Non ejíciam eos a fácie tua anno uno: ne terra in solitúdinem redigátur, et crescant contra te béstiæ.
23	30	Paulátim expéllam eos de conspéctu tuo, donec augeáris, et possídeas terram.
23	31	Ponam autem términos tuos a mari Rubro usque ad mare Palæstinórum, et a desérto usque ad flúvium: tradam in mánibus vestris habitatóres terræ, et ejíciam eos de conspéctu vestro.
23	32	Non iníbis cum eis fœdus, nec cum diis eórum.
23	33	Non hábitent in terra tua, ne forte peccáre te fáciant in me, si servíeris diis eórum: quod tibi certe erit in scándalum.
24	1	Móysi quoque dixit: Ascénde ad Dóminum tu, et Aaron, Nadab et Abiu, et septuagínta senes ex Israël, et adorábitis procul.
24	2	Solúsque Móyses ascéndet ad Dóminum, et illi non appropinquábunt: nec pópulus ascéndet cum eo.
24	3	Venit ergo Móyses et narrávit plebi ómnia verba Dómini, atque judícia: respondítque omnis pópulus una voce: Omnia verba Dómini, quæ locútus est, faciémus.
24	4	Scripsit autem Móyses univérsos sermónes Dómini: et mane consúrgens, ædificávit altáre ad radíces montis, et duódecim títulos per duódecim tribus Israël.
24	5	Misítque júvenes de fíliis Israël, et obtulérunt holocáusta, immolaverúntque víctimas pacíficas Dómino, vítulos.
24	6	Tulit ítaque Móyses dimídiam partem sánguinis, et misit in cratéras: partem autem resíduam fudit super altáre.
24	7	Assuménsque volúmen fœ́deris, legit audiénte pópulo: qui dixérunt: Omnia quæ locútus est Dóminus, faciémus, et érimus obediéntes.
24	8	Ille vero sumptum sánguinem respérsit in pópulum, et ait: Hic est sanguis fœ́deris quod pépigit Dóminus vobíscum super cunctis sermónibus his.
24	9	Ascenderúntque Móyses et Aaron, Nadab et Abiu, et septuagínta de senióribus Israël:
24	10	et vidérunt Deum Israël: et sub pédibus ejus quasi opus lápidis sapphírini, et quasi cælum, cum serénum est.
24	11	Nec super eos qui procul recésserant de fíliis Israël, misit manum suam, viderúntque Deum, et comedérunt, ac bibérunt.
24	12	Dixit autem Dóminus ad Móysen: Ascénde ad me in montem, et esto ibi: dabóque tibi tábulas lapídeas, et legem, ac mandáta quæ scripsi: ut dóceas eos.
24	13	Surrexérunt Móyses et Jósue miníster ejus: ascendénsque Móyses in montem Dei,
24	14	senióribus ait: Exspectáte hic donec revertámur ad vos. Habétis Aaron et Hur vobíscum: si quid natum fúerit quæstiónis, referétis ad eos.
24	15	Cumque ascendísset Móyses, opéruit nubes montem,
24	16	et habitávit glória Dómini super Sínai, tegens illum nube sex diébus: séptimo autem die vocávit eum de médio calíginis.
24	17	Erat autem spécies glóriæ Dómini quasi ignis ardens super vérticem montis in conspéctu filiórum Israël.
24	18	Ingressúsque Móyses médium nébulæ, ascéndit in montem: et fuit ibi quadragínta diébus, et quadragínta nóctibus.
25	1	Locutúsque est Dóminus ad Móysen, dicens:
25	2	Lóquere fíliis Israël, ut tollant mihi primítias: ab omni hómine qui ófferet ultróneus, accipiétis eas.
25	3	Hæc sunt autem quæ accípere debeátis: aurum, et argéntum, et æs,
25	4	hyacínthum et púrpuram, coccúmque bis tinctum, et byssum, pilos caprárum,
25	5	et pelles aríetum rubricátas, pellésque jánthinas, et ligna setim:
25	6	óleum ad luminária concinnánda: arómata in unguéntum, et thymiámata boni odóris:
25	7	lápides onýchinos, et gemmas ad ornándum ephod, ac rationále.
25	8	Faciéntque mihi sanctuárium, et habitábo in médio eórum:
25	9	juxta omnem similitúdinem tabernáculi quod osténdam tibi, et ómnium vasórum in cultum ejus: sicque faciétis illud:
25	10	arcam de lignis setim compíngite, cujus longitúdo hábeat duos et semis cúbitos: latitúdo, cúbitum et dimídium: altitúdo, cúbitum simíliter ac semíssem.
25	11	Et deaurábis eam auro mundíssimo intus et foris: faciésque supra, corónam áuream per circúitum:
25	12	et quátuor círculos áureos, quos pones per quátuor arcæ ángulos: duo círculi sint in látere uno, et duo in áltero.
25	13	Fácies quoque vectes de lignis setim, et opéries eos auro.
25	14	Inducésque per círculos qui sunt in arcæ latéribus, ut portétur in eis:
25	15	qui semper erunt in círculis, nec unquam extrahéntur ab eis.
25	16	Ponésque in arca testificatiónem quam dabo tibi.
25	17	Fácies et propitiatórium de auro mundíssimo: duos cúbitos et dimídium tenébit longitúdo ejus, et cúbitum ac semíssem latitúdo.
25	18	Duos quoque chérubim áureos et prodúctiles fácies, ex utráque parte oráculi.
25	19	Cherub unus sit in látere uno, et alter in áltero.
25	20	Utrúmque latus propitiatórii tegant expandéntes alas, et operiéntes oráculum, respiciántque se mútuo versis vúltibus in propitiatórium quo operiénda est arca,
25	21	in qua pones testimónium quod dabo tibi.
25	22	Inde præcípiam, et loquar ad te supra propitiatórium, ac de médio duórum chérubim, qui erunt super arcam testimónii, cuncta quæ mandábo per te fíliis Israël.
25	23	Fácies et mensam de lignis setim, habéntem duos cúbitos longitúdinis, et in latitúdine cúbitum, et in altitúdine cúbitum et semíssem.
25	24	Et inaurábis eam auro puríssimo: faciésque illi lábium áureum per circúitum,
25	25	et ipsi lábio corónam interrásilem altam quátuor dígitis: et super illam, álteram corónam auréolam.
25	26	Quátuor quoque círculos áureos præparábis, et pones eos in quátuor ángulis ejúsdem mensæ per síngulos pedes.
25	27	Subter corónam erunt círculi áurei, ut mittántur vectes per eos, et possit mensa portári.
25	28	Ipsos quoque vectes fácies de lignis setim, et circúmdabis auro ad subvehéndam mensam.
25	29	Parábis et acetábula, ac phíalas, thuríbula, et cýathos, in quibus offerénda sunt libámina, ex auro puríssimo.
25	30	Et pones super mensam panes propositiónis in conspéctu meo semper.
25	31	Fácies et candelábrum dúctile de auro mundíssimo, hastíle ejus, et cálamos, scyphos, et sphǽrulas, ac lília ex ipso procedéntia.
25	32	Sex cálami egrediéntur de latéribus, tres ex uno látere, et tres ex áltero.
25	33	Tres scyphi quasi in nucis modum per cálamos síngulos, sphæruláque simul, et lílium: et tres simíliter scyphi instar nucis in cálamo áltero, sphæruláque simul et lílium. Hoc erit opus sex calamórum, qui producéndi sunt de hastíli.
25	34	In ipso autem candelábro erunt quátuor scyphi in nucis modum, sphærulǽque per síngulos, et lília.
25	35	Sphǽrulæ sub duóbus cálamis per tria loca, qui simul sex fiunt procedéntes de hastíli uno.
25	36	Et sphǽrulæ ígitur et cálami ex ipso erunt, univérsa ductília de auro puríssimo.
25	37	Fácies et lucérnas septem, et pones eas super candelábrum, ut lúceant ex advérso.
25	38	Emunctória quoque, et ubi quæ emúncta sunt exstinguántur, fiant de auro puríssimo.
25	39	Omne pondus candelábri cum univérsis vasis suis habébit taléntum auri puríssimi.
25	40	Inspice, et fac secúndum exémplar quod tibi in monte monstrátum est.
26	1	Tabernáculum vero ita fácies: decem cortínas de bysso retórta, et hyacíntho, ac púrpura, coccóque bis tincto, variátas ópere plumário fácies.
26	2	Longitúdo cortínæ uníus habébit vigínti octo cúbitos: latitúdo, quátuor cubitórum erit. Uníus mensúræ fient univérsa tentória.
26	3	Quinque cortínæ sibi jungéntur mútuo, et áliæ quinque nexu símili cohærébunt.
26	4	Ansulas hyacínthinas in latéribus ac summitátibus fácies cortinárum, ut possint ínvicem copulári.
26	5	Quinquagénas ánsulas cortína habébit in utráque parte, ita insértas ut ansa contra ansam véniat, et áltera álteri possit aptári.
26	6	Fácies et quinquagínta círculos áureos quibus cortinárum vela jungénda sunt, ut unum tabernáculum fiat.
26	7	Fácies et saga cilicína úndecim, ad operiéndum tectum tabernáculi.
26	8	Longitúdo sagi uníus habébit trigínta cúbitos: et latitúdo, quátuor: æqua erit mensúra sagórum ómnium.
26	9	E quibus quinque junges seórsum, et sex sibi mútuo copulábis, ita ut sextum sagum in fronte tecti dúplices.
26	10	Fácies et quinquagínta ansas in ora sagi uníus, ut conjúngi cum áltero queat, et quinquagínta ansas in ora sagi altérius, ut cum áltero copulétur.
26	11	Fácies et quinquagínta fíbulas ǽneas quibus jungántur ansæ, ut unum ex ómnibus operiméntum fiat.
26	12	Quod autem superfúerit in sagis quæ parántur tecto, id est unum sagum quod ámplius est, ex medietáte ejus opéries posterióra tabernáculi.
26	13	Et cúbitus ex una parte pendébit, et alter ex áltera qui plus est in sagórum longitúdine, utrúmque latus tabernáculi prótegens.
26	14	Fácies et operiméntum áliud tecto de péllibus aríetum rubricátis: et super hoc rursum áliud operiméntum de jánthinis péllibus.
26	15	Fácies et tábulas stantes tabernáculi de lignis setim,
26	16	quæ síngulæ denos cúbitos in longitúdine hábeant, et in latitúdine síngulos ac semíssem.
26	17	In latéribus tábulæ, duæ incastratúræ fient, quibus tábula álteri tábulæ connectátur: atque in hunc modum cunctæ tábulæ parabúntur.
26	18	Quarum vigínti erunt in látere meridiáno quod vergit ad austrum.
26	19	Quibus quadragínta bases argénteas fundes, ut binæ bases síngulis tábulis per duos ángulos subjiciántur.
26	20	In látere quoque secúndo tabernáculi quod vergit ad aquilónem, vigínti tábulæ erunt,
26	21	quadragínta habéntes bases argénteas, binæ bases síngulis tábulis supponéntur.
26	22	Ad occidentálem vero plagam tabernáculi fácies sex tábulas,
26	23	et rursum álias duas quæ in ángulis erigántur post tergum tabernáculi.
26	24	Erúntque conjúnctæ a deórsum usque sursum, et una omnes compágo retinébit. Duábus quoque tábulis quæ in ángulis ponéndæ sunt, símilis junctúra servábitur.
26	25	Et erunt simul tábulæ octo, bases eárum argénteæ sédecim, duábus básibus per unam tábulam supputátis.
26	26	Fácies et vectes de lignis setim quinque ad continéndas tábulas in uno látere tabernáculi,
26	27	et quinque álios in áltero, et ejúsdem númeri ad occidentálem plagam:
26	28	qui mitténtur per médias tábulas a summo usque ad summum.
26	29	Ipsas quoque tábulas deaurábis, et fundes in eis ánnulos áureos per quos vectes tabuláta contíneant: quos opéries láminis áureis.
26	30	Et ériges tabernáculum juxta exémplar quod tibi in monte monstrátum est.
26	31	Fácies et velum de hyacíntho, et púrpura, coccóque bis tincto, et bysso retórta, ópere plumário et pulchra varietáte contéxtum:
26	32	quod appéndes ante quátuor colúmnas de lignis setim, quæ ipsæ quidem deaurátæ erunt, et habébunt cápita áurea, sed bases argénteas.
26	33	Inserétur autem velum per círculos, intra quod pones arcam testimónii, quo et sanctuárium, et sanctuárii sanctuária dividéntur.
26	34	Pones et propitiatórium super arcam testimónii in Sancto sanctórum:
26	35	mensámque extra velum: et contra mensam candelábrum in látere tabernáculi meridiáno: mensa enim stabit in parte aquilónis.
26	36	Fácies et tentórium in intróitu tabernáculi de hyacíntho, et púrpura, coccóque bis tincto, et bysso retórta, ópere plumárii.
26	37	Et quinque colúmnas deaurábis lignórum setim, ante quas ducétur tentórium: quarum erunt cápita áurea, et bases ǽneæ.
27	1	Fácies et altáre de lignis setim, quod habébit quinque cúbitos in longitúdine, et tótidem in latitúdine, id est, quadrum, et tres cúbitos in altitúdine.
27	2	Córnua autem per quátuor ángulos ex ipso erunt: et opéries illud ære.
27	3	Faciésque in usus ejus lebétes ad suscipiéndos cíneres, et fórcipes atque fuscínulas, et ígnium receptácula: ómnia vasa ex ære fabricábis.
27	4	Craticulámque in modum retis ǽneam: per cujus quátuor ángulos erunt quátuor ánnuli ǽnei.
27	5	Quos pones subter árulam altáris: erítque cratícula usque ad altáris médium.
27	6	Fácies et vectes altáris de lignis setim duos, quos opéries láminis ǽneis:
27	7	et indúces per círculos, erúntque ex utróque látere altáris ad portándum.
27	8	Non sólidum, sed ináne et cavum intrínsecus fácies illud, sicut tibi in monte monstrátum est.
27	9	Fácies et átrium tabernáculi, in cujus austráli plaga contra merídiem erunt tentória de bysso retórta: centum cúbitos unum latus tenébit in longitúdine.
27	10	Et colúmnas vigínti cum básibus tótidem ǽneis, quæ cápita cum cælatúris suis habébunt argéntea.
27	11	Simíliter et in látere aquilónis per longum erunt tentória centum cubitórum, colúmnæ vigínti, et bases ǽneæ ejúsdem númeri, et cápita eárum cum cælatúris suis argéntea.
27	12	In latitúdine vero átrii, quod réspicit ad occidéntem, erunt tentória per quinquagínta cúbitos, et colúmnæ decem, basésque tótidem.
27	13	In ea quoque átrii latitúdine, quæ réspicit ad oriéntem, quinquagínta cúbiti erunt.
27	14	In quibus quíndecim cubitórum tentória láteri uno deputabúntur, columnǽque tres et bases tótidem:
27	15	et in látere áltero erunt tentória cúbitos obtinéntia quíndecim, colúmnæ tres, et bases tótidem.
27	16	In intróitu vero átrii fiet tentórium cubitórum vigínti ex hyacíntho et púrpura, coccóque bis tincto, et bysso retórta, ópere plumárii: colúmnas habébit quátuor, cum básibus tótidem.
27	17	Omnes colúmnæ átrii per circúitum vestítæ erunt argénteis láminis, capítibus argénteis, et básibus ǽneis.
27	18	In longitúdine occupábit átrium cúbitos centum, in latitúdine quinquagínta, altitúdo quinque cubitórum erit: fiétque de bysso retórta, et habébit bases ǽneas.
27	19	Cuncta vasa tabernáculi in omnes usus et cæremónias, tam paxíllos ejus quam átrii, ex ære fácies.
27	20	Prǽcipe fíliis Israël ut áfferant tibi óleum de arbóribus olivárum puríssimum, pilóque contúsum: ut árdeat lucérna semper
27	21	in tabernáculo testimónii, extra velum quod oppánsum est testimónio. Et collocábunt eam Aaron et fílii ejus, ut usque mane lúceat coram Dómino. Perpétuus erit cultus per successiónes eórum a fíliis Israël.
28	1	Applica quoque ad te Aaron fratrem tuum cum fíliis suis de médio filiórum Israël, ut sacerdótio fungántur mihi: Aaron, Nadab, et Abiu, Eleázar, et Ithamar.
28	2	Faciésque vestem sanctam Aaron fratri tuo in glóriam et decórem.
28	3	Et loquéris cunctis sapiéntibus corde, quos replévi spíritu prudéntiæ, ut fáciant vestes Aaron, in quibus sanctificátus minístret mihi.
28	4	Hæc autem erunt vestiménta quæ fáciet: Rationále et superhumerále, túnicam et líneam strictam, cídarim et bálteum. Fácient vestiménta sancta fratri tuo Aaron et fíliis ejus, ut sacerdótio fungántur mihi.
28	5	Accipiéntque aurum, et hyacínthum, et púrpuram, coccúmque bis tinctum, et byssum.
28	6	Fácient autem superhumerále de auro et hyacíntho et púrpura, coccóque bis tincto, et bysso retórta, ópere polýmito.
28	7	Duas oras junctas habébit in utróque látere summitátum, ut in unum rédeant.
28	8	Ipsa quoque textúra et cuncta óperis varíetas erit ex auro et hyacíntho, et púrpura, coccóque bis tincto, et bysso retórta.
28	9	Sumésque duos lápides onýchinos, et sculpes in eis nómina filiórum Israël:
28	10	sex nómina in lápide uno, et sex réliqua in áltero, juxta órdinem nativitátis eórum.
28	11	Opere sculptóris et cælatúra gemmárii, sculpes eos nomínibus filiórum Israël, inclúsos auro atque circúmdatos:
28	12	et pones in utróque látere superhumerális, memoriále fíliis Israël. Portabítque Aaron nómina eórum coram Dómino super utrúmque húmerum, ob recordatiónem.
28	13	Fácies et uncínos ex auro,
28	14	et duas caténulas ex auro puríssimo sibi ínvicem cohæréntes, quas ínseres uncínis.
28	15	Rationále quoque judícii fácies ópere polýmito juxta textúram superhumerális, ex auro, hyacíntho, et púrpura, coccóque bis tincto, et bysso retórta.
28	16	Quadrángulum erit et duplex: mensúram palmi habébit tam in longitúdine quam in latitúdine.
28	17	Ponésque in eo quátuor órdines lápidum: in primo versu erit lapis sárdius, et topázius, et smarágdus:
28	18	in secúndo carbúnculus, sapphírus, et jaspis:
28	19	in tértio ligúrius, achátes, et amethýstus:
28	20	in quarto chrysólithus, onýchinus, et berýllus: inclúsi auro erunt per órdines suos.
28	21	Habebúntque nómina filiórum Israël: duódecim nomínibus cælabúntur, sínguli lápides nomínibus singulórum per duódecim tribus.
28	22	Fácies in rationáli caténas sibi ínvicem cohæréntes ex auro puríssimo:
28	23	et duos ánnulos áureos, quos pones in utráque rationális summitáte:
28	24	catenásque áureas junges ánnulis, qui sunt in margínibus ejus:
28	25	et ipsárum catenárum extréma duóbus copulábis uncínis in utróque látere superhumerális quod rationále réspicit.
28	26	Fácies et duos ánnulos áureos, quos pones in summitátibus rationális, in oris, quæ e regióne sunt superhumerális, et posterióra ejus aspíciunt.
28	27	Necnon et álios duos ánnulos áureos, qui ponéndi sunt in utróque látere superhumerális deórsum, quod réspicit contra fáciem junctúræ inferióris, ut aptári possit cum superhumeráli,
28	28	et stringátur rationále ánnulis suis cum ánnulis superhumerális vitta hyacínthina, ut máneat junctúra fabrefácta, et a se ínvicem rationále et superhumerále néqueant separári.
28	29	Portabítque Aaron nómina filiórum Israël in rationáli judícii super pectus suum, quando ingrediétur sanctuárium, memoriále coram Dómino in ætérnum.
28	30	Pones autem in rationáli judícii Doctrínam et Veritátem, quæ erunt in péctore Aaron, quando ingrediétur coram Dómino: et gestábit judícium filiórum Israël in péctore suo, in conspéctu Dómini semper.
28	31	Fácies et túnicam superhumerális totam hyacínthinam,
28	32	in cujus médio supra erit capítium, et ora per gyrum ejus téxtilis, sicut fíeri solet in extrémis véstium pártibus, ne fácile rumpátur.
28	33	Deórsum vero, ad pedes ejúsdem túnicæ, per circúitum, quasi mala púnica fácies, ex hyacíntho, et púrpura, et cocco bis tincto, mixtis in médio tintinnábulis,
28	34	ita ut tintinnábulum sit áureum et malum púnicum: rursúmque tintinnábulum áliud áureum et malum púnicum.
28	35	Et vestiétur ea Aaron in offício ministérii, ut audiátur sónitus quando ingréditur et egréditur sanctuárium in conspéctu Dómini, et non moriátur.
28	36	Fácies et láminam de auro puríssimo, in qua sculpes ópere cælatóris, Sanctum Dómino.
28	37	Ligabísque eam vitta hyacínthina, et erit super tiáram,
28	38	ímminens fronti pontíficis. Portabítque Aaron iniquitátes eórum, quæ obtulérunt et sanctificavérunt fílii Israël, in cunctis munéribus et donáriis suis. Erit autem lámina semper in fronte ejus, ut placátus sit eis Dóminus.
28	39	Stringésque túnicam bysso, et tiáram býssinam fácies, et bálteum ópere plumárii.
28	40	Porro fíliis Aaron túnicas líneas parábis et bálteos ac tiáras in glóriam et decórem:
28	41	vestiésque his ómnibus Aaron fratrem tuum et fílios ejus cum eo. Et cunctórum consecrábis manus, sanctificabísque illos, ut sacerdótio fungántur mihi.
28	42	Fácies et feminália línea, ut opériant carnem turpitúdinis suæ, a rénibus usque ad fémora:
28	43	et uténtur eis Aaron et fílii ejus quando ingrediéntur tabernáculum testimónii, vel quando appropínquant ad altáre ut minístrent in sanctuário, ne iniquitátis rei moriántur. Legítimum sempitérnum erit Aaron, et sémini ejus post eum.
29	1	Sed et hoc fácies, ut mihi in sacerdótio consecréntur. Tolle vítulum de arménto, et aríetes duos immaculátos,
29	2	panésque ázymos, et crústulam absque ferménto, quæ conspérsa sit óleo, lágana quoque ázyma óleo lita: de símila tritícea cuncta fácies.
29	3	Et pósita in canístro ófferes: vítulum autem et duos aríetes.
29	4	Et Aaron ac fílios ejus applicábis ad óstium tabernáculi testimónii. Cumque láveris patrem cum fíliis suis aqua,
29	5	índues Aaron vestiméntis suis, id est, línea et túnica, et superhumeráli et rationáli, quod constrínges bálteo.
29	6	Et pones tiáram in cápite ejus, et láminam sanctam super tiáram,
29	7	et óleum unctiónis fundes super caput ejus: atque hoc ritu consecrábitur.
29	8	Fílios quoque illíus applicábis, et índues túnicis líneis, cingésque bálteo,
29	9	Aaron scílicet et líberos ejus, et impónes eis mitras: erúntque sacerdótes mihi religióne perpétua. Postquam initiáveris manus eórum,
29	10	applicábis et vítulum coram tabernáculo testimónii. Imponéntque Aaron et fílii ejus manus super caput illíus,
29	11	et mactábis eum in conspéctu Dómini, juxta óstium tabernáculi testimónii.
29	12	Sumptúmque de sánguine vítuli, pones super córnua altáris dígito tuo, réliquum autem sánguinem fundes juxta basim ejus.
29	13	Sumes et ádipem totum qui óperit intestína, et retículum jécoris, ac duos renes, et ádipem qui super eos est, et ófferes incénsum super altáre:
29	14	carnes vero vítuli et córium et fimum combúres foris extra castra, eo quod pro peccáto sit.
29	15	Unum quoque aríetem sumes, super cujus caput ponent Aaron et fílii ejus manus.
29	16	Quem cum mactáveris, tolles de sánguine ejus, et fundes circa altáre.
29	17	Ipsum autem aríetem secábis in frusta: lotáque intestína ejus ac pedes, pones super concísas carnes, et super caput illíus.
29	18	Et ófferes totum aríetem in incénsum super altáre: oblátio est Dómino, odor suavíssimus víctimæ Dómini.
29	19	Tolles quoque aríetem álterum, super cujus caput Aaron et fílii ejus ponent manus.
29	20	Quem cum immoláveris, sumes de sánguine ejus, et pones super extrémum aurículæ dextræ Aaron et filiórum ejus, et super póllices manus eórum ac pedis dextri, fundésque sánguinem super altáre per circúitum.
29	21	Cumque túleris de sánguine qui est super altáre, et de óleo unctiónis, aspérges Aaron et vestes ejus, fílios et vestiménta eórum. Consecratísque ipsis et véstibus,
29	22	tolles ádipem de aríete, et caudam et arvínam, quæ óperit vitália, ac retículum jécoris, et duos renes, atque ádipem, qui super eos est, armúmque dextrum, eo quod sit áries consecratiónis:
29	23	tortámque panis uníus, crústulam conspérsam óleo, láganum de canístro azymórum, quod pósitum est in conspéctu Dómini:
29	24	ponésque ómnia super manus Aaron et filiórum ejus, et sanctificábis eos élevans coram Dómino.
29	25	Suscipiésque univérsa de mánibus eórum: et incéndes super altáre in holocáustum, odórem suavíssimum in conspéctu Dómini, quia oblátio ejus est.
29	26	Sumes quoque pectúsculum de aríete, quo initiátus est Aaron, sanctificabísque illud elevátum coram Dómino, et cedet in partem tuam.
29	27	Sanctificabísque et pectúsculum consecrátum, et armum quem de aríete separásti,
29	28	quo initiátus est Aaron et fílii ejus, cedéntque in partem Aaron et filiórum ejus jure perpétuo a fíliis Israël: quia primitíva sunt et inítia de víctimis eórum pacíficis quæ ófferunt Dómino.
29	29	Vestem autem sanctam, qua utétur Aaron, habébunt fílii ejus post eum, ut ungántur in ea, et consecréntur manus eórum.
29	30	Septem diébus utétur illa qui póntifex pro eo fúerit constitútus de fíliis ejus, et qui ingrediétur tabernáculum testimónii ut minístret in sanctuário.
29	31	Aríetem autem consecratiónis tolles, et coques carnes ejus in loco sancto:
29	32	quibus vescétur Aaron et fílii ejus. Panes quoque, qui sunt in canístro, in vestíbulo tabernáculi testimónii cómedent,
29	33	ut sit placábile sacrifícium, et sanctificéntur offeréntium manus. Alienígena non vescétur ex eis, quia sancti sunt.
29	34	Quod si remánserit de cárnibus consecrátis, sive de pánibus usque mane, combúres relíquias igni: non comedéntur, quia sanctificáta sunt.
29	35	Omnia, quæ præcépi tibi, fácies super Aaron et fíliis ejus. Septem diébus consecrábis manus eórum:
29	36	et vítulum pro peccáto ófferes per síngulos dies ad expiándum. Mundabísque altáre cum immoláveris expiatiónis hóstiam, et unges illud in sanctificatiónem.
29	37	Septem diébus expiábis altáre, et sanctificábis, et erit Sanctum sanctórum: omnis, qui tetígerit illud, sanctificábitur.
29	38	Hoc est quod fácies in altári: Agnos annículos duos per síngulos dies júgiter,
29	39	unum agnum mane, et álterum véspere,
29	40	décimam partem símilæ conspérsæ óleo tuso, quod hábeat mensúram quartam partem hin, et vinum ad libándum ejúsdem mensúræ in agno uno.
29	41	Alterum vero agnum ófferes ad vésperam juxta ritum matutínæ oblatiónis, et juxta ea quæ díximus, in odórem suavitátis:
29	42	sacrifícium est Dómino, oblatióne perpétua in generatiónes vestras, ad óstium tabernáculi testimónii coram Dómino, ubi constítuam ut loquar ad te.
29	43	Ibíque præcípiam fíliis Israël, et sanctificábitur altáre in glória mea.
29	44	Sanctificábo et tabernáculum testimónii cum altári, et Aaron cum fíliis suis, ut sacerdótio fungántur mihi.
29	45	Et habitábo in médio filiórum Israël, eróque eis Deus,
29	46	et scient quia ego Dóminus Deus eórum, qui edúxi eos de terra Ægýpti, ut manérem inter illos, ego Dóminus Deus ipsórum.
30	1	Fácies quoque altáre ad adoléndum thymiáma, de lignis setim,
30	2	habens cúbitum longitúdinis, et álterum latitúdinis, id est, quadrángulum, et duos cúbitos in altitúdine. Córnua ex ipso procédent.
30	3	Vestiésque illud auro puríssimo, tam cratículam ejus, quam paríetes per circúitum, et córnua. Faciésque ei corónam auréolam per gyrum,
30	4	et duos ánnulos áureos sub coróna per síngula látera, ut mittántur in eos vectes, et altáre portétur.
30	5	Ipsos quoque vectes fácies de lignis setim, et inaurábis.
30	6	Ponésque altáre contra velum, quod ante arcam pendet testimónii coram propitiatório quo tégitur testimónium, ubi loquar tibi.
30	7	Et adolébit incénsum super eo Aaron, suáve fragrans, mane. Quando compónet lucérnas, incéndet illud:
30	8	et quando collocábit eas ad vésperum, uret thymiáma sempitérnum coram Dómino in generatiónes vestras.
30	9	Non offerétis super eo thymiáma compositiónis altérius, nec oblatiónem, et víctimam, nec libábitis libámina.
30	10	Et deprecábitur Aaron super córnua ejus semel per annum, in sánguine quod oblátum est pro peccáto, et placábit super eo in generatiónibus vestris. Sanctum sanctórum erit Dómino.
30	11	Locutúsque est Dóminus ad Móysen, dicens:
30	12	Quando túleris summam filiórum Israël juxta númerum, dabunt sínguli prétium pro animábus suis Dómino, et non erit plaga in eis, cum fúerint recensíti.
30	13	Hoc autem dabit omnis qui transit ad nomen, dimídium sicli juxta mensúram templi. Siclus vigínti óbolos habet. Média pars sicli offerétur Dómino.
30	14	Qui habétur in número, a vigínti annis et supra, dabit prétium.
30	15	Dives non addet ad médium sicli, et pauper nihil mínuet.
30	16	Susceptámque pecúniam, quæ colláta est a fíliis Israël, trades in usus tabernáculi testimónii, ut sit monuméntum eórum coram Dómino, et propitiétur animábus eórum.
30	17	Locutúsque est Dóminus ad Móysen, dicens:
30	18	Fácies et labrum ǽneum cum basi sua ad lavándum: ponésque illud inter tabernáculum testimónii et altáre. Et missa aqua,
30	19	lavábunt in ea Aaron et fílii ejus manus suas ac pedes,
30	20	quando ingressúri sunt tabernáculum testimónii, et quando accessúri sunt ad altáre, ut ófferant in eo thymiáma Dómino,
30	21	ne forte moriántur: legítimum sempitérnum erit ipsi, et sémini ejus per successiónes.
30	22	Locutúsque est Dóminus ad Móysen,
30	23	dicens: Sume tibi arómata, primæ myrrhæ et eléctæ quingéntos siclos, et cinnamómi médium, id est, ducéntos quinquagínta siclos, cálami simíliter ducéntos quinquagínta,
30	24	cásiæ autem quingéntos siclos, in póndere sanctuárii, ólei de olivétis mensúram hin:
30	25	faciésque unctiónis óleum sanctum, unguéntum compósitum ópere unguentárii,
30	26	et unges ex eo tabernáculum testimónii, et arcam testaménti,
30	27	mensámque cum vasis suis, et candelábrum, et utensília ejus, altária thymiámatis,
30	28	et holocáusti, et univérsam supelléctilem quæ ad cultum eórum pértinet.
30	29	Sanctificabísque ómnia, et erunt Sancta sanctórum: qui tetígerit ea, sanctificábitur.
30	30	Aaron et fílios ejus unges, sanctificabísque eos, ut sacerdótio fungántur mihi.
30	31	Fíliis quoque Israël dices: Hoc óleum unctiónis sanctum erit mihi in generatiónes vestras.
30	32	Caro hóminis non ungétur ex eo, et juxta compositiónem ejus non faciétis áliud, quia sanctificátum est, et sanctum erit vobis.
30	33	Homo quicúmque tale composúerit, et déderit ex eo aliéno, exterminábitur de pópulo suo.
30	34	Dixítque Dóminus ad Móysen: Sume tibi arómata, stacten et ónycha, gálbanum boni odóris, et thus lucidíssimum: æquális pónderis erunt ómnia:
30	35	faciésque thymiáma compósitum ópere unguentárii, mixtum diligénter, et purum, et sanctificatióne digníssimum.
30	36	Cumque in tenuíssimum púlverem univérsa contúderis, pones ex eo coram tabernáculo testimónii, in quo loco apparébo tibi. Sanctum sanctórum erit vobis thymiáma.
30	37	Talem compositiónem non faciétis in usus vestros, quia sanctum est Dómino.
30	38	Homo quicúmque fécerit símile, ut odóre illíus perfruátur, períbit de pópulis suis.
31	1	Locutúsque est Dóminus ad Móysen, dicens:
31	2	Ecce, vocávi ex nómine Beséleel fílium Uri fílii Hur de tribu Juda,
31	3	et implévi eum Spíritu Dei, sapiéntia, et intelligéntia, et sciéntia in omni ópere,
31	4	ad excogitándum quidquid fabrefíeri potest ex auro, et argénto, et ære,
31	5	mármore, et gemmis, et diversitáte lignórum.
31	6	Dedíque ei sócium Oóliab fílium Achísamech de tribu Dan. Et in corde omnis erudíti pósui sapiéntiam: ut fáciant cuncta quæ præcépi tibi,
31	7	tabernáculum fœ́deris, et arcam testimónii, et propitiatórium, quod super eam est, et cuncta vasa tabernáculi,
31	8	mensámque et vasa ejus, candelábrum puríssimum cum vasis suis, et altária thymiámatis,
31	9	et holocáusti, et ómnia vasa eórum, labrum cum basi sua,
31	10	vestes sanctas in ministério Aaron sacerdóti, et fíliis ejus, ut fungántur offício suo in sacris:
31	11	óleum unctiónis, et thymiáma arómatum in sanctuário, ómnia quæ præcépi tibi, fácient.
31	12	Et locútus est Dóminus ad Móysen, dicens:
31	13	Lóquere fíliis Israël, et dices ad eos: Vidéte ut sábbatum meum custodiátis: quia signum est inter me et vos in generatiónibus vestris: ut sciátis quia ego Dóminus, qui sanctífico vos.
31	14	Custodíte sábbatum meum, sanctum est enim vobis: qui pollúerit illud, morte moriétur: qui fécerit in eo opus, períbit ánima illíus de médio pópuli sui.
31	15	Sex diébus faciétis opus: in die séptimo sábbatum est, réquies sancta Dómino: omnis qui fécerit opus in hac die, moriétur.
31	16	Custódiant fílii Israël sábbatum, et célebrent illud in generatiónibus suis. Pactum est sempitérnum
31	17	inter me et fílios Israël, signúmque perpétuum: sex enim diébus fecit Dóminus cælum et terram, et in séptimo ab ópere cessávit.
31	18	Dedítque Dóminus Móysi, complétis hujuscémodi sermónibus in monte Sínai, duas tábulas testimónii lapídeas, scriptas dígito Dei.
32	1	Videns autem pópulus quod moram fáceret descendéndi de monte Móyses, congregátus advérsus Aaron, dixit: Surge, fac nobis deos, qui nos præcédant: Móysi enim huic viro, qui nos edúxit de terra Ægýpti, ignorámus quid accíderit.
32	2	Dixítque ad eos Aaron: Tóllite ináures áureas de uxórum, filiorúmque et filiárum vestrárum áuribus, et afférte ad me.
32	3	Fecítque pópulus quæ jússerat, déferens ináures ad Aaron.
32	4	Quas cum ille accepísset, formávit ópere fusório, et fecit ex eis vítulum conflátilem: dixerúntque: Hi sunt dii tui Israël, qui te eduxérunt de terra Ægýpti.
32	5	Quod cum vidísset Aaron, ædificávit altáre coram eo, et præcónis voce clamávit dicens: Cras solémnitas Dómini est.
32	6	Surgentésque mane, obtulérunt holocáusta, et hóstias pacíficas, et sedit pópulus manducáre, et bíbere, et surrexérunt lúdere.
32	7	Locútus est autem Dóminus ad Móysen, dicens: Vade, descénde: peccávit pópulus tuus, quem eduxísti de terra Ægýpti.
32	8	Recessérunt cito de via, quam ostendísti eis: fecerúntque sibi vítulum conflátilem, et adoravérunt, atque immolántes ei hóstias, dixérunt: Isti sunt dii tui Israël, qui te eduxérunt de terra Ægýpti.
32	9	Rursúmque ait Dóminus ad Móysen: Cerno quod pópulus iste duræ cervícis sit:
32	10	dimítte me, ut irascátur furor meus contra eos, et déleam eos, faciámque te in gentem magnam.
32	11	Móyses autem orábat Dóminum Deum suum, dicens: Cur, Dómine, iráscitur furor tuus contra pópulum tuum, quem eduxísti de terra Ægýpti, in fortitúdine magna, et in manu robústa?
32	12	Ne, quæso, dicant Ægýptii: Cállide edúxit eos, ut interfíceret in móntibus, et deléret e terra: quiéscat ira tua, et esto placábilis super nequítia pópuli tui.
32	13	Recordáre Abraham, Isaac, et Israël servórum tuórum, quibus jurásti per temetípsum, dicens: Multiplicábo semen vestrum sicut stellas cæli: et univérsam terram hanc, de qua locútus sum, dabo sémini vestro, et possidébitis eam semper.
32	14	Placatúsque est Dóminus ne fáceret malum quod locútus fúerat advérsus pópulum suum.
32	15	Et revérsus est Móyses de monte, portans duas tábulas testimónii in manu sua, scriptas ex utráque parte,
32	16	et factas ópere Dei: scriptúra quoque Dei erat sculpta in tábulis.
32	17	Audiens autem Jósue tumúltum pópuli vociferántis, dixit ad Móysen: Ululátus pugnæ audítur in castris.
32	18	Qui respóndit: Non est clamor adhortántium ad pugnam, neque vociferátio compelléntium ad fugam: sed vocem cantántium ego áudio.
32	19	Cumque appropinquásset ad castra, vidit vítulum, et choros: iratúsque valde, projécit de manu tábulas, et confrégit eas ad radícem montis:
32	20	arripiénsque vítulum quem fécerant, combússit, et contrívit usque ad púlverem, quem sparsit in aquam, et dedit ex eo potum fíliis Israël.
32	21	Dixítque ad Aaron: Quid tibi fecit hic pópulus, ut indúceres super eum peccátum máximum?
32	22	Cui ille respóndit: Ne indignétur dóminus meus: tu enim nosti pópulum istum, quod pronus sit ad malum:
32	23	dixérunt mihi: Fac nobis deos, qui nos præcédant: huic enim Móysi, qui nos edúxit de terra Ægýpti, nescímus quid accíderit.
32	24	Quibus ego dixi: Quis vestrum habet aurum? Tulérunt, et dedérunt mihi: et projéci illud in ignem, egressúsque est hic vítulus.
32	25	Videns ergo Móyses pópulum quod esset nudátus (spoliáverat enim eum Aaron propter ignomíniam sordis, et inter hostes nudum constitúerat),
32	26	et stans in porta castrórum, ait: Si quis est Dómini, jungátur mihi. Congregatíque sunt ad eum omnes fílii Levi:
32	27	quibus ait: Hæc dicit Dóminus Deus Israël: Ponat vir gládium super femur suum: ite, et redíte de porta usque ad portam per médium castrórum, et occídat unusquísque fratrem, et amícum, et próximum suum.
32	28	Fecerúntque fílii Levi juxta sermónem Móysi, ceciderúntque in die illa quasi vigínti tria míllia hóminum.
32	29	Et ait Móyses: Consecrástis manus vestras hódie Dómino, unusquísque in fílio, et in fratre suo, ut detur vobis benedíctio.
32	30	Facto autem áltero die, locútus est Móyses ad pópulum: Peccástis peccátum máximum: ascéndam ad Dóminum, si quo modo quívero eum deprecári pro scélere vestro.
32	31	Reversúsque ad Dóminum, ait: Obsecro, peccávit pópulus iste peccátum máximum, fecerúntque sibi deos áureos: aut dimítte eis hanc noxam,
32	32	aut si non facis, dele me de libro tuo quem scripsísti.
32	33	Cui respóndit Dóminus: Qui peccáverit mihi, delébo eum de libro meo:
32	34	tu autem vade, et duc pópulum istum quo locútus sum tibi: ángelus meus præcédet te. Ego autem in die ultiónis visitábo et hoc peccátum eórum.
32	35	Percússit ergo Dóminus pópulum pro reátu vítuli, quem fécerat Aaron.
33	1	Locutúsque est Dóminus ad Móysen, dicens: Vade, ascénde de loco isto tu, et pópulus tuus quem eduxísti de terra Ægýpti, in terram quam jurávi Abraham, Isaac et Jacob, dicens: Sémini tuo dabo eam:
33	2	et mittam præcursórem tui ángelum, ut ejíciam Chananǽum, et Amorrhǽum, et Hethǽum, et Pherezǽum, et Hevǽum, et Jebusǽum,
33	3	et intres in terram fluéntem lacte et melle. Non enim ascéndam tecum, quia pópulus duræ cervícis es: ne forte dispérdam te in via.
33	4	Audiénsque pópulus sermónem hunc péssimum, luxit: et nullus ex more indútus est cultu suo.
33	5	Dixítque Dóminus ad Móysen: Lóquere fíliis Israël: Pópulus duræ cervícis es: semel ascéndam in médio tui, et delébo te. Jam nunc depóne ornátum tuum, ut sciam quid fáciam tibi.
33	6	Deposuérunt ergo fílii Israël ornátum suum a monte Horeb.
33	7	Móyses quoque tollens tabernáculum, teténdit extra castra procul, vocavítque nomen ejus, Tabernáculum fœ́deris. Et omnis pópulus, qui habébat áliquam quæstiónem, egrediebátur ad tabernáculum fœ́deris, extra castra.
33	8	Cumque egrederétur Móyses ad tabernáculum, surgébat univérsa plebs, et stabat unusquísque in óstio papiliónis sui, aspiciebántque tergum Móysi, donec ingrederétur tentórium.
33	9	Ingrésso autem illo tabernáculum fœ́deris, descendébat colúmna nubis, et stabat ad óstium, loquebatúrque cum Móyse,
33	10	cernéntibus univérsis quod colúmna nubis staret ad óstium tabernáculi. Stabántque ipsi, et adorábant per fores tabernaculórum suórum.
33	11	Loquebátur autem Dóminus ad Móysen fácie ad fáciem, sicut solet loqui homo ad amícum suum. Cumque ille reverterétur in castra, miníster ejus Jósue fílius Nun, puer, non recedébat de tabernáculo.
33	12	Dixit autem Móyses ad Dóminum: Prǽcipis ut edúcam pópulum istum: et non índicas mihi quem missúrus es mecum, præsértim cum díxeris: Novi te ex nómine, et invenísti grátiam coram me.
33	13	Si ergo invéni grátiam in conspéctu tuo, osténde mihi fáciem tuam, ut sciam te, et invéniam grátiam ante óculos tuos: réspice pópulum tuum gentem hanc.
33	14	Dixítque Dóminus: Fácies mea præcédet te, et réquiem dabo tibi.
33	15	Et ait Móyses: Si non tu ipse præcédas, ne edúcas nos de loco isto.
33	16	In quo enim scire potérimus ego et pópulus tuus invenísse nos grátiam in conspéctu tuo, nisi ambuláveris nobíscum, ut glorificémur ab ómnibus pópulis qui hábitant super terram?
33	17	Dixit autem Dóminus ad Móysen: Et verbum istud, quod locútus es, fáciam: invenísti enim grátiam coram me, et teípsum novi ex nómine.
33	18	Qui ait: Osténde mihi glóriam tuam.
33	19	Respóndit: Ego osténdam omne bonum tibi, et vocábo in nómine Dómini coram te: et miserébor cui volúero, et clemens ero in quem mihi placúerit.
33	20	Rursúmque ait: Non póteris vidére fáciem meam: non enim vidébit me homo, et vivet.
33	21	Et íterum: Ecce, inquit, est locus apud me, et stabis supra petram.
33	22	Cumque transíbit glória mea, ponam te in forámine petræ, et prótegam déxtera mea, donec tránseam:
33	23	tollámque manum meam, et vidébis posterióra mea: fáciem autem meam vidére non póteris.
34	1	Ac deínceps: Præcíde, ait, tibi duas tábulas lapídeas instar priórum, et scribam super eas verba, quæ habuérunt tábulæ, quas fregísti.
34	2	Esto parátus mane, ut ascéndas statim in montem Sínai, stabísque mecum super vérticem montis.
34	3	Nullus ascéndat tecum, nec videátur quíspiam per totum montem: boves quoque et oves non pascántur ecóntra.
34	4	Excídit ergo duas tábulas lapídeas, quales ántea fúerant: et de nocte consúrgens ascéndit in montem Sínai, sicut præcéperat ei Dóminus, portans secum tábulas.
34	5	Cumque descendísset Dóminus per nubem, stetit Móyses cum eo, ínvocans nomen Dómini.
34	6	Quo transeúnte coram eo, ait: Dominátor Dómine Deus, miséricors et clemens, pátiens et multæ miseratiónis, ac verax,
34	7	qui custódis misericórdiam in míllia: qui aufers iniquitátem, et scélera, atque peccáta, nullúsque apud te per se ínnocens est: qui reddis iniquitátem patrum fíliis, ac nepótibus in tértiam et quartam progéniem.
34	8	Festinúsque Móyses, curvátus est pronus in terram, et adórans
34	9	ait: Si invéni grátiam in conspéctu tuo Dómine, óbsecro ut gradiáris nobíscum (pópulus enim duræ cervícis est), et áuferas iniquitátes nostras atque peccáta, nosque possídeas.
34	10	Respóndit Dóminus: Ego iníbo pactum vidéntibus cunctis, signa fáciam quæ numquam visa sunt super terram, nec in ullis géntibus: ut cernat pópulus iste, in cujus es médio, opus Dómini terríbile quod factúrus sum.
34	11	Obsérva cuncta quæ hódie mando tibi: ego ipse ejíciam ante fáciem tuam Amorrhǽum, et Chananǽum, et Hethǽum, Pherezǽum quoque, et Hevǽum, et Jebusǽum.
34	12	Cave ne unquam cum habitatóribus terræ illíus jungas amicítias, quæ sint tibi in ruínam:
34	13	sed aras eórum déstrue, confrínge státuas, lucósque succíde:
34	14	noli adoráre deum aliénum. Dóminus zelótes nomen ejus: Deus est æmulátor.
34	15	Ne íneas pactum cum homínibus illárum regiónum: ne, cum fornicáti fúerint cum diis suis, et adoráverint simulácra eórum, vocet te quíspiam ut cómedas de immolátis.
34	16	Nec uxórem de filiábus eórum accípies fíliis tuis: ne, postquam ipsæ fúerint fornicátæ, fornicári fáciant et fílios tuos in deos suos.
34	17	Deos conflátiles non fácies tibi.
34	18	Solemnitátem azymórum custódies. Septem diébus vescéris ázymis, sicut præcépi tibi, in témpore mensis novórum: mense enim verni témporis egréssus es de Ægýpto.
34	19	Omne quod áperit vulvam géneris masculíni, meum erit. De cunctis animántibus, tam de bobus, quam de óvibus, meum erit.
34	20	Primogénitum ásini rédimes ove: sin autem nec prétium pro eo déderis, occidétur. Primogénitum filiórum tuórum rédimes: nec apparébis in conspéctu meo vácuus.
34	21	Sex diébus operáberis: die séptimo cessábis aráre, et métere.
34	22	Solemnitátem hebdomadárum fácies tibi in primítiis frugum messis tuæ tritíceæ, et solemnitátem, quando redeúnte anni témpore cuncta condúntur.
34	23	Tribus tempóribus anni apparébit omne masculínum tuum in conspéctu omnipoténtis Dómini Dei Israël.
34	24	Cum enim túlero gentes a fácie tua, et dilatávero términos tuos, nullus insidiábitur terræ tuæ, ascendénte te, et apparénte in conspéctu Dómini Dei tui ter in anno.
34	25	Non immolábis super ferménto sánguinem hóstiæ meæ: neque residébit mane de víctima solemnitátis Phase.
34	26	Primítias frugum terræ tuæ ófferes in domo Dómini Dei tui. Non coques hædum in lacte matris suæ.
34	27	Dixítque Dóminus ad Móysen: Scribe tibi verba hæc, quibus et tecum et cum Israël pépigi fœdus.
34	28	Fuit ergo ibi cum Dómino quadragínta dies et quadragínta noctes: panem non comédit, et aquam non bibit, et scripsit in tábulis verba fœ́deris decem.
34	29	Cumque descénderet Móyses de monte Sínai, tenébat duas tábulas testimónii, et ignorábat quod cornúta esset fácies sua ex consórtio sermónis Dómini.
34	30	Vidéntes autem Aaron et fílii Israël cornútam Móysi fáciem, timuérunt prope accédere.
34	31	Vocatíque ab eo, revérsi sunt tam Aaron, quam príncipes synagógæ. Et postquam locútus est ad eos,
34	32	venérunt ad eum étiam omnes fílii Israël: quibus præcépit cuncta quæ audíerat a Dómino in monte Sínai.
34	33	Impletísque sermónibus, pósuit velámen super fáciem suam.
34	34	Quod ingréssus ad Dóminum, et loquens cum eo, auferébat donec exíret, et tunc loquebátur ad fílios Israël ómnia quæ sibi fúerant imperáta.
34	35	Qui vidébant fáciem egrediéntis Móysi esse cornútam, sed operiébat ille rursus fáciem suam, si quando loquebátur ad eos.
35	1	Igitur congregáta omni turba filiórum Israël, dixit ad eos: Hæc sunt quæ jussit Dóminus fíeri.
35	2	Sex diébus faciétis opus: séptimus dies erit vobis sanctus, sábbatum, et réquies Dómini: qui fécerit opus in eo, occidétur.
35	3	Non succendétis ignem in ómnibus habitáculis vestris per diem sábbati.
35	4	Et ait Móyses ad omnem catérvam filiórum Israël: Iste est sermo quem præcépit Dóminus, dicens:
35	5	Separáte apud vos primítias Dómino. Omnis voluntárius et prono ánimo ófferat eas Dómino: aurum et argéntum, et æs,
35	6	hyacínthum et púrpuram, coccúmque bis tinctum, et byssum, pilos caprárum,
35	7	pellésque aríetum rubricátas, et jánthinas, ligna setim,
35	8	et óleum ad luminária concinnánda, et ut conficiátur unguéntum, et thymiáma suavíssimum,
35	9	lápides onýchinos, et gemmas ad ornátum superhumerális et rationális.
35	10	Quisque vestrum sápiens est, véniat, et fáciat quod Dóminus imperávit:
35	11	tabernáculum scílicet, et tectum ejus, atque operiméntum, ánnulos, et tabuláta cum véctibus, paxíllos, et bases:
35	12	arcam et vectes, propitiatórium, et velum, quod ante illud oppánditur:
35	13	mensam cum véctibus et vasis, et propositiónis pánibus:
35	14	candelábrum ad luminária sustentánda, vasa illíus et lucérnas, et óleum ad nutriménta ígnium:
35	15	altáre thymiámatis, et vectes, et óleum unctiónis et thymiáma ex aromátibus: tentórium ad óstium tabernáculi:
35	16	altáre holocáusti, et cratículam ejus ǽneam cum véctibus et vasis suis: labrum et basim ejus:
35	17	cortínas átrii cum colúmnis et básibus, tentórium in fóribus vestíbuli,
35	18	paxíllos tabernáculi et átrii cum funículis suis:
35	19	vestiménta, quorum usus est in ministério sanctuárii, vestes Aaron pontíficis ac filiórum ejus, ut sacerdótio fungántur mihi.
35	20	Egressáque omnis multitúdo filiórum Israël de conspéctu Móysi,
35	21	obtulérunt mente promptíssima atque devóta primítias Dómino, ad faciéndum opus tabernáculi testimónii. Quidquid ad cultum et ad vestes sanctas necessárium erat,
35	22	viri cum muliéribus præbuérunt, armíllas et ináures, ánnulos et dextrália: omne vas áureum in donária Dómini separátum est.
35	23	Si quis habébat hyacínthum, et púrpuram, coccúmque bis tinctum, byssum et pilos caprárum, pelles aríetum rubricátas, et jánthinas,
35	24	argénti, ærísque metálla, obtulérunt Dómino, lignáque setim in vários usus.
35	25	Sed et mulíeres doctæ, quæ néverant, dedérunt hyacínthum, púrpuram, et vermículum, ac byssum,
35	26	et pilos caprárum, sponte própria cuncta tribuéntes.
35	27	Príncipes vero obtulérunt lápides onýchinos, et gemmas ad superhumerále et rationále,
35	28	aromatáque et óleum ad luminária concinnánda, et ad præparándum unguéntum, ac thymiáma odóris suavíssimi componéndum.
35	29	Omnes viri et mulíeres mente devóta obtulérunt donária, ut fíerent ópera, quæ jússerat Dóminus per manum Móysi. Cuncti fílii Israël voluntária Dómino dedicavérunt.
35	30	Dixítque Móyses ad fílios Israël: Ecce, vocávit Dóminus ex nómine Beséleel fílium Uri, fílii Hur de tribu Juda,
35	31	implevítque eum Spíritu Dei, sapiéntia et intelligéntia, et sciéntia et omni doctrína,
35	32	ad excogitándum, et faciéndum opus in auro, et argénto, et ære,
35	33	sculpendísque lapídibus, et ópere carpentário, quidquid fabre adinveníri potest,
35	34	dedit in corde ejus: Oóliab quoque fílium Achísamech de tribu Dan:
35	35	ambos erudívit sapiéntia, ut fáciant ópera abietárii, polymitárii, ac plumárii, de hyacíntho ac púrpura, coccóque bis tincto, et bysso, et texant ómnia, ac nova quæque repériant.
36	1	Fecit ergo Beséleel, et Oóliab, et omnis vir sápiens, quibus dedit Dóminus sapiéntiam et intelléctum, ut scirent fabre operári quæ in usus sanctuárii necessária sunt, et quæ præcépit Dóminus.
36	2	Cumque vocásset eos Móyses et omnem erudítum virum, cui déderat Dóminus sapiéntiam, et qui sponte sua obtúlerant se ad faciéndum opus,
36	3	trádidit eis univérsa donária filiórum Israël. Qui cum instárent óperi, quotídie mane vota pópulus offerébat.
36	4	Unde artífices veníre compúlsi,
36	5	dixérunt Móysi: Plus offert pópulus quam necessárium est.
36	6	Jussit ergo Móyses præcónis voce cantári: Nec vir, nec múlier quidquam ófferat ultra in ópere sanctuárii. Sicque cessátum est a munéribus offeréndis,
36	7	eo quod obláta suffícerent et superabundárent.
36	8	Fecerúntque omnes corde sapiéntes ad expléndum opus tabernáculi, cortínas decem de bysso retórta, et hyacíntho, et púrpura, coccóque bis tincto, ópere vário, et arte polýmita:
36	9	quarum una habébat in longitúdine vigínti octo cúbitos, et in latitúdine quátuor: una mensúra erat ómnium cortinárum.
36	10	Conjunxítque cortínas quinque, álteram álteri, et álias quinque sibi ínvicem copulávit.
36	11	Fecit et ansas hyacínthinas in ora cortínæ uníus ex utróque látere, et in ora cortínæ altérius simíliter,
36	12	ut contra se ínvicem venírent ansæ, et mútuo jungeréntur.
36	13	Unde et quinquagínta fudit círculos áureos, qui mordérent cortinárum ansas, et fíeret unum tabernáculum.
36	14	Fecit et saga úndecim de pilis caprárum ad operiéndum tectum tabernáculi:
36	15	unum sagum in longitúdine habébat cúbitos trigínta, et in latitúdine cúbitos quátuor: uníus mensúræ erant ómnia saga:
36	16	quorum quinque junxit seórsum, et sex ália separátim.
36	17	Fecítque ansas quinquagínta in ora sagi uníus, et quinquagínta in ora sagi altérius, ut sibi ínvicem jungeréntur.
36	18	Et fíbulas ǽneas quinquagínta, quibus necterétur tectum, ut unum pállium ex ómnibus sagis fíeret.
36	19	Fecit et opertórium tabernáculi de péllibus aríetum rubricátis: aliúdque désuper velaméntum de péllibus jánthinis.
36	20	Fecit et tábulas tabernáculi de lignis setim stantes.
36	21	Decem cubitórum erat longitúdo tábulæ uníus: et unum ac semis cúbitum latitúdo retinébat.
36	22	Binæ incastratúræ erant per síngulas tábulas, ut áltera álteri jungerétur. Sic fecit in ómnibus tabernáculi tábulis.
36	23	E quibus vigínti ad plagam meridiánam erant contra austrum,
36	24	cum quadragínta básibus argénteis. Duæ bases sub una tábula ponebántur ex utráque parte angulórum, ubi incastratúræ láterum in ángulis terminántur.
36	25	Ad plagam quoque tabernáculi, quæ réspicit ad aquilónem, fecit vigínti tábulas,
36	26	cum quadragínta básibus argénteis, duas bases per síngulas tábulas.
36	27	Contra occidéntem vero, id est, ad eam partem tabernáculi quæ mare réspicit, fecit sex tábulas,
36	28	et duas álias per síngulos ángulos tabernáculi retro:
36	29	quæ junctæ erant a deórsum usque sursum, et in unam compáginem páriter ferebántur. Ita fecit ex utráque parte per ángulos:
36	30	ut octo essent simul tábulæ, et habérent bases argénteas sédecim, binas scílicet bases sub síngulis tábulis.
36	31	Fecit et vectes de lignis setim, quinque ad continéndas tábulas uníus láteris tabernáculi,
36	32	et quinque álios ad altérius láteris coaptándas tábulas: et extra hos, quinque álios vectes ad occidentálem plagam tabernáculi contra mare.
36	33	Fecit quoque vectem álium, qui per médias tábulas ab ángulo usque ad ángulum perveníret.
36	34	Ipsa autem tabuláta deaurávit, fusis básibus eárum argénteis. Et círculos eórum fecit áureos, per quos vectes indúci possent: quos et ipsos láminis áureis opéruit.
36	35	Fecit et velum de hyacíntho, et púrpura, vermículo, ac bysso retórta, ópere polymitário, várium atque distínctum:
36	36	et quátuor colúmnas de lignis setim, quas cum capítibus deaurávit, fusis básibus eárum argénteis.
36	37	Fecit et tentórium in intróitu tabernáculi ex hyacíntho, púrpura, vermículo, byssóque retórta, ópere plumárii:
36	38	et colúmnas quinque cum capítibus suis, quas opéruit auro, basésque eárum fudit ǽneas.
37	1	Fecit autem Beséleel et arcam de lignis setim, habéntem duos semis cúbitos in longitúdine, et cúbitum ac semíssem in latitúdine, altitúdo quoque uníus cúbiti fuit et dimídii: vestivítque eam auro puríssimo intus ac foris.
37	2	Et fecit illi corónam áuream per gyrum,
37	3	conflans quátuor ánnulos áureos per quátuor ángulos ejus: duos ánnulos in látere uno, et duos in áltero.
37	4	Vectes quoque fecit de lignis setim, quos vestívit auro,
37	5	et quos misit in ánnulos, qui erant in latéribus arcæ ad portándum eam.
37	6	Fecit et propitiatórium, id est, oráculum, de auro mundíssimo, duórum cubitórum et dimídii in longitúdine, et cúbiti ac semis in latitúdine.
37	7	Duos étiam chérubim ex auro dúctili, quos pósuit ex utráque parte propitiatórii:
37	8	Cherub unum in summitáte uníus partis, et Cherub álterum in summitáte partis altérius: duos chérubim in síngulis summitátibus propitiatórii,
37	9	extendéntes alas, et tegéntes propitiatórium, seque mútuo et illud respiciéntes.
37	10	Fecit et mensam de lignis setim in longitúdine duórum cubitórum, et in latitúdine uníus cúbiti, quæ habébat in altitúdine cúbitum ac semíssem.
37	11	Circumdedítque eam auro mundíssimo, et fecit illi lábium áureum per gyrum,
37	12	ipsíque lábio corónam áuream interrásilem quátuor digitórum, et super eámdem, álteram corónam áuream.
37	13	Fudit et quátuor círculos áureos, quos pósuit in quátuor ángulis per síngulos pedes mensæ
37	14	contra corónam: misítque in eos vectes, ut possit mensa portári.
37	15	Ipsos quoque vectes fecit de lignis setim, et circúmdedit eos auro.
37	16	Et vasa ad divérsos usus mensæ, acetábula, phíalas, et cýathos, et thuríbula, ex auro puro, in quibus offerénda sunt libámina.
37	17	Fecit et candelábrum dúctile de auro mundíssimo, de cujus vecte cálami, scyphi, sphærulǽque, ac lília procedébant:
37	18	sex in utróque látere, tres cálami ex parte una, et tres ex áltera:
37	19	tres scyphi in nucis modum per cálamos síngulos, sphærulǽque simul et lília: et tres scyphi instar nucis in cálamo áltero, sphærulǽque simul et lília. Æquum erat opus sex calamórum, qui procedébant de stípite candelábri.
37	20	In ipso autem vecte erant quátuor scyphi in nucis modum, sphærulǽque per síngulos simul et lília:
37	21	et sphǽrulæ sub duóbus cálamis per loca tria, qui simul sex fiunt cálami procedéntes de vecte uno.
37	22	Et sphǽrulæ ígitur, et cálami ex ipso erant, univérsa ductília ex auro puríssimo.
37	23	Fecit et lucérnas septem cum emunctóriis suis, et vasa ubi ea, quæ emúncta sunt, exstinguántur, de auro mundíssimo.
37	24	Taléntum auri appendébat candelábrum cum ómnibus vasis suis.
37	25	Fecit et altáre thymiámatis de lignis setim, per quadrum síngulos habens cúbitos, et in altitúdine duos: e cujus ángulis procedébant córnua.
37	26	Vestivítque illud auro puríssimo cum cratícula ac pariétibus et córnibus.
37	27	Fecítque ei corónam auréolam per gyrum, et duos ánnulos áureos sub coróna per síngula látera, ut mittántur in eos vectes, et possit altáre portári.
37	28	Ipsos autem vectes fecit de lignis setim, et opéruit láminis áureis.
37	29	Compósuit et óleum ad sanctificatiónis unguéntum, et thymiáma de aromátibus mundíssimis ópere pigmentárii.
38	1	Fecit et altáre holocáusti de lignis setim, quinque cubitórum per quadrum, et trium in altitúdine:
38	2	cujus córnua de ángulis procedébant, operuítque illum láminis ǽneis.
38	3	Et in usus ejus parávit ex ære vasa divérsa, lebétes, fórcipes, fuscínulas, uncínos, et ígnium receptácula.
38	4	Craticulámque ejus in modum retis fecit ǽneam, et subter eam in altáris médio árulam,
38	5	fusis quátuor ánnulis per tótidem retiáculi summitátes, ad immitténdos vectes ad portándum:
38	6	quos et ipsos fecit de lignis setim, et opéruit láminis ǽneis:
38	7	induxítque in círculos, qui in latéribus altáris eminébant. Ipsum autem altáre non erat sólidum, sed cavum ex tábulis, et intus vácuum.
38	8	Fecit et labrum ǽneum cum basi sua de spéculis mulíerum, quæ excubábant in óstio tabernáculi.
38	9	Fecit et átrium, in cujus austráli plaga erant tentória de bysso retórta, cubitórum centum,
38	10	colúmnæ ǽneæ vigínti cum básibus suis, cápita columnárum, et tota óperis cælatúra, argéntea.
38	11	Æque ad septentrionálem plagam tentória colúmnæ, basésque et cápita columnárum ejúsdem mensúræ, et óperis ac metálli, erant.
38	12	In ea vero plaga, quæ ad occidéntem réspicit, fuérunt tentória cubitórum quinquagínta, colúmnæ decem cum básibus suis ǽneæ, et cápita columnárum, et tota óperis cælatúra, argéntea.
38	13	Porro contra oriéntem quinquagínta cubitórum parávit tentória:
38	14	e quibus, quíndecim cúbitos columnárum trium, cum básibus suis, unum tenébat latus:
38	15	et in parte áltera (quia inter útraque intróitum tabernáculi fecit) quíndecim æque cubitórum erant tentória, columnǽque tres, et bases tótidem.
38	16	Cuncta átrii tentória byssus retórta texúerat.
38	17	Bases columnárum fuére ǽneæ, cápita autem eárum cum cunctis cælatúris suis argéntea: sed et ipsas colúmnas átrii vestívit argénto.
38	18	Et in intróitu ejus ópere plumário fecit tentórium ex hyacíntho, púrpura, vermículo, ac bysso retórta, quod habébat vigínti cúbitos in longitúdine, altitúdo vero quinque cubitórum erat juxta mensúram, quam cuncta átrii tentória habébant.
38	19	Colúmnæ autem in ingréssu fuére quátuor cum básibus ǽneis, capitáque eárum et cælatúræ argénteæ.
38	20	Paxíllos quoque tabernáculi et átrii per gyrum fecit ǽneos.
38	21	Hæc sunt instruménta tabernáculi testimónii, quæ enumeráta sunt juxta præcéptum Móysi in cæremóniis Levitárum per manum Ithamar fílii Aaron sacerdótis:
38	22	quæ Beséleel fílius Uri fílii Hur de tribu Juda, Dómino per Móysen jubénte, compléverat,
38	23	juncto sibi sócio Oóliab fílio Achísamech de tribu Dan: qui et ipse ártifex lignórum egrégius fuit, et polymitárius atque plumárius ex hyacíntho, púrpura, vermículo et bysso.
38	24	Omne aurum quod expénsum est in ópere sanctuárii, et quod oblátum est in donáriis, vigínti novem talentórum fuit, et septingentórum trigínta siclórum ad mensúram sanctuárii.
38	25	Oblátum est autem ab his qui transiérunt ad númerum a vigínti annis et supra, de sexcéntis tribus míllibus et quingéntis quinquagínta, armatórum.
38	26	Fuérunt prætérea centum talénta argénti, e quibus conflátæ sunt bases sanctuárii, et intróitus ubi velum pendet.
38	27	Centum bases factæ sunt de taléntis centum, síngulis taléntis per bases síngulas supputátis.
38	28	De mille autem septingéntis et septuagínta quinque, fecit cápita columnárum, quas et ipsas vestívit argénto.
38	29	Æris quoque obláta sunt talénta septuagínta duo míllia, et quadringénti supra sicli,
38	30	ex quibus fusæ sunt bases in intróitu tabernáculi testimónii, et altáre ǽneum cum cratícula sua, omniáque vasa, quæ ad usum ejus pértinent,
38	31	et bases átrii tam in circúitu quam in ingréssu ejus, et paxílli tabernáculi atque átrii per gyrum.
39	1	De hyacíntho vero et púrpura, vermículo ac bysso, fecit vestes, quibus induerétur Aaron quando ministrábat in sanctis, sicut præcépit Dóminus Móysi.
39	2	Fecit ígitur superhumerále de auro, hyacíntho, et púrpura, coccóque bis tincto, et bysso retórta,
39	3	ópere polymitário: incidítque brácteas áureas, et extenuávit in fila, ut possent torquéri cum priórum colórum subtégmine,
39	4	duásque oras sibi ínvicem copulátas in utróque látere summitátum,
39	5	et bálteum ex eísdem colóribus, sicut præcéperat Dóminus Móysi.
39	6	Parávit et duos lápides onýchinos, astríctos et inclúsos auro, et sculptos arte gemmária nomínibus filiórum Israël:
39	7	posuítque eos in latéribus superhumerális in monuméntum filiórum Israël, sicut præcéperat Dóminus Móysi.
39	8	Fecit et rationále ópere polýmito juxta opus superhumerális, ex auro, hyacíntho, púrpura, coccóque bis tincto, et bysso retórta:
39	9	quadrángulum, duplex, mensúræ palmi.
39	10	Et pósuit in eo gemmárum órdines quátuor. In primo versu erat sárdius, topázius, smarágdus.
39	11	In secúndo, carbúnculus, sapphírus, et jaspis.
39	12	In tértio, ligúrius, achátes, et amethýstus.
39	13	In quarto, chrysólithus, onýchinus, et berýllus, circúmdati et inclúsi auro per órdines suos.
39	14	Ipsíque lápides duódecim sculpti erant nomínibus duódecim tríbuum Israël, sínguli per nómina singulórum.
39	15	Fecérunt in rationáli et caténulas sibi ínvicem cohæréntes, de auro puríssimo:
39	16	et duos uncínos, totidémque ánnulos áureos. Porro ánnulos posuérunt in utróque látere rationális,
39	17	e quibus pendérent duæ caténæ áureæ, quas inseruérunt uncínis, qui in superhumerális ángulis eminébant.
39	18	Hæc et ante et retro ita conveniébant sibi, ut superhumerále et rationále mútuo necteréntur,
39	19	stricta ad bálteum et ánnulis fórtius copuláta, quos jungébat vitta hyacínthina, ne laxa flúerent, et a se ínvicem moveréntur, sicut præcépit Dóminus Móysi.
39	20	Fecérunt quoque túnicam superhumerális totam hyacínthinam,
39	21	et capítium in superióri parte contra médium, orámque per gyrum capítii téxtilem:
39	22	deórsum autem ad pedes mala púnica ex hyacíntho, púrpura, vermículo, ac bysso retórta:
39	23	et tintinnábula de auro puríssimo, quæ posuérunt inter malogranáta, in extréma parte túnicæ per gyrum:
39	24	tintinnábulum autem áureum, et malum púnicum, quibus ornátus incedébat póntifex quando ministério fungebátur, sicut præcéperat Dóminus Móysi.
39	25	Fecérunt et túnicas býssinas ópere téxtili Aaron et fíliis ejus:
39	26	et mitras cum corónulis suis ex bysso:
39	27	feminália quoque línea, býssina:
39	28	cíngulum vero de bysso retórta, hyacíntho, púrpura, ac vermículo bis tincto, arte plumária, sicut præcéperat Dóminus Móysi.
39	29	Fecérunt et láminam sacræ veneratiónis de auro puríssimo, scripserúntque in ea ópere gemmário, Sanctum Dómini:
39	30	et strinxérunt eam cum mitra vitta hyacínthina, sicut præcéperat Dóminus Móysi.
39	31	Perféctum est ígitur omne opus tabernáculi et tecti testimónii: fecerúntque fílii Israël cuncta quæ præcéperat Dóminus Móysi.
39	32	Et obtulérunt tabernáculum et tectum et univérsam supelléctilem, ánnulos, tábulas, vectes, colúmnas ac bases,
39	33	opertórium de péllibus aríetum rubricátis, et áliud operiméntum de jánthinis péllibus,
39	34	velum: arcam, vectes, propitiatórium,
39	35	mensam cum vasis suis et propositiónis pánibus:
39	36	candelábrum, lucérnas, et utensília eárum cum óleo:
39	37	altáre áureum, et unguéntum, et thymiáma ex aromátibus:
39	38	et tentórium in intróitu tabernáculi:
39	39	altáre ǽneum, retiáculum, vectes, et vasa ejus ómnia: labrum cum basi sua: tentória átrii, et colúmnas cum básibus suis:
39	40	tentórium in intróitu átrii, funiculósque illíus et paxíllos. Nihil ex vasis défuit, quæ in ministérium tabernáculi, et in tectum fœ́deris jussa sunt fíeri.
39	41	Vestes quoque, quibus sacerdótes utúntur in sanctuário, Aaron scílicet et fílii ejus,
39	42	obtulérunt fílii Israël, sicut præcéperat Dóminus.
39	43	Quæ postquam Móyses cuncta vidit compléta, benedíxit eis.
40	1	Locutúsque est Dóminus ad Móysen, dicens:
40	2	Mense primo, prima die mensis, ériges tabernáculum testimónii,
40	3	et pones in eo arcam, dimittésque ante illam velum:
40	4	et illáta mensa, pones super eam quæ rite præcépta sunt. Candelábrum stabit cum lucérnis suis,
40	5	et altáre áureum, in quo adolétur incénsum, coram arca testimónii. Tentórium in intróitu tabernáculi pones,
40	6	et ante illud altáre holocáusti:
40	7	labrum inter altáre et tabernáculum, quod implébis aqua.
40	8	Circumdabísque átrium tentóriis, et ingréssum ejus.
40	9	Et assúmpto unctiónis óleo unges tabernáculum cum vasis suis, ut sanctificéntur:
40	10	altáre holocáusti et ómnia vasa ejus:
40	11	labrum cum basi sua: ómnia unctiónis óleo consecrábis, ut sint Sancta sanctórum.
40	12	Applicabísque Aaron et fílios ejus ad fores tabernáculi testimónii, et lotos aqua
40	13	índues sanctis véstibus, ut minístrent mihi, et únctio eórum in sacerdótium sempitérnum profíciat.
40	14	Fecítque Móyses ómnia quæ præcéperat Dóminus.
40	15	Igitur mense primo anni secúndi, prima die mensis, collocátum est tabernáculum.
40	16	Erexítque Móyses illud, et pósuit tábulas ac bases et vectes, statuítque colúmnas,
40	17	et expándit tectum super tabernáculum, impósito désuper operiménto, sicut Dóminus imperáverat.
40	18	Pósuit et testimónium in arca, súbditis infra véctibus, et oráculum désuper.
40	19	Cumque intulísset arcam in tabernáculum, appéndit ante eam velum ut expléret Dómini jussiónem.
40	20	Pósuit et mensam in tabernáculo testimónii ad plagam septentrionálem extra velum,
40	21	ordinátis coram propositiónis pánibus, sicut præcéperat Dóminus Móysi.
40	22	Pósuit et candelábrum in tabernáculo testimónii e regióne mensæ in parte austráli,
40	23	locátis per órdinem lucérnis, juxta præcéptum Dómini.
40	24	Pósuit et altáre áureum sub tecto testimónii contra velum,
40	25	et adolévit super eo incénsum arómatum, sicut jússerat Dóminus Móysi.
40	26	Pósuit et tentórium in intróitu tabernáculi testimónii,
40	27	et altáre holocáusti in vestíbulo testimónii, ófferens in eo holocáustum, et sacrifícia, ut Dóminus imperáverat.
40	28	Labrum quoque státuit inter tabernáculum testimónii et altáre, implens illud aqua.
40	29	Laverúntque Móyses et Aaron, ac fílii ejus manus suas et pedes,
40	30	cum ingrederéntur tectum fœ́deris, et accéderent ad altáre, sicut præcéperat Dóminus Móysi.
40	31	Eréxit et átrium per gyrum tabernáculi et altáris, ducto in intróitu ejus tentório. Postquam ómnia perfécta sunt,
40	32	opéruit nubes tabernáculum testimónii, et glória Dómini implévit illud.
40	33	Nec póterat Móyses íngredi tectum fœ́deris, nube operiénte ómnia, et majestáte Dómini coruscánte, quia cuncta nubes operúerat.
40	34	Si quando nubes tabernáculum deserébat, proficiscebántur fílii Israël per turmas suas:
40	35	si pendébat désuper, manébant in eódem loco.
40	36	Nubes quippe Dómini incubábat per diem tabernáculo, et ignis in nocte, vidéntibus cunctis pópulis Israël per cunctas mansiónes suas.
