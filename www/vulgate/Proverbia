1	1	Parábolæ Salomónis, fílii David, regis Israël.
1	2	Ad sciéndam sapiéntiam et disciplínam:
1	3	ad intelligénda verba prudéntiæ, et suscipiéndam eruditiónem doctrínæ, justítiam, et judícium, et æquitátem:
1	4	ut detur párvulis astútia, adolescénti sciéntia et intelléctus.
1	5	Audiens sápiens, sapiéntior erit: et intélligens gubernácula possidébit.
1	6	Animadvértet parábolam et interpretatiónem, verba sapiéntum et ænígmata eórum.
1	7	Timor Dómini princípium sapiéntiæ. Sapiéntiam, atque doctrínam stulti despíciunt.
1	8	Audi, fili mi, disciplínam patris tui, et ne dimíttas legem matris tuæ:
1	9	ut addátur grátia cápiti tuo, et torques collo tuo.
1	10	Fili mi, si te lactáverint peccatóres, ne acquiéscas eis.
1	11	Si díxerint: Veni nobíscum, insidiémur sánguini: abscondámus tendículas contra insóntem frustra:
1	12	deglutiámus eum sicut inférnus vivéntem, et íntegrum quasi descendéntem in lacum.
1	13	Omnem pretiósam substántiam reperiémus: implébimus domos nostras spóliis.
1	14	Sortem mitte nobíscum, marsúpium unum sit ómnium nostrum.
1	15	Fili mi, ne ámbules cum eis: próhibe pedem tuum a sémitis eórum.
1	16	Pedes enim illórum ad malum currunt, et festínant ut effúndant sánguinem.
1	17	Frustra autem jácitur rete ante óculos pennatórum.
1	18	Ipsi quoque contra sánguinem suum insidiántur, et moliúntur fraudes contra ánimas suas.
1	19	Sic sémitæ omnis avári, ánimas possidéntium rápiunt.
1	20	Sapiéntia foris prǽdicat, in platéis dat vocem suam:
1	21	in cápite turbárum clámitat, in fóribus portárum urbis profert verba sua, dicens:
1	22	Usquequo párvuli dilígitis infántiam, et stulti ea, quæ sibi sunt nóxia, cúpient, et imprudéntes odíbunt sciéntiam?
1	23	Convertímini ad correptiónem meam: en próferam vobis spíritum meum, et osténdam vobis verba mea.
1	24	Quia vocávi, et renuístis: exténdi manum meam, et non fuit qui aspíceret.
1	25	Despexístis omne consílium meum, et increpatiónes meas neglexístis.
1	26	Ego quoque in intéritu vestro ridébo, et subsannábo cum vobis id, quod timebátis, advénerit.
1	27	Cum irrúerit repentína calámitas, et intéritus quasi tempéstas ingrúerit: quando vénerit super vos tribulátio et angústia:
1	28	tunc invocábunt me, et non exáudiam: mane consúrgent, et non invénient me:
1	29	eo quod exósam habúerint disciplínam, et timórem Dómini non suscéperint,
1	30	nec acquiéverint consílio meo, et detráxerint univérsæ correptióni meæ.
1	31	Cómedent ígitur fructus viæ suæ, suísque consíliis saturabúntur.
1	32	Avérsio parvulórum interfíciet eos, et prospéritas stultórum perdet illos.
1	33	Qui autem me audíerit, absque terróre requiéscet, et abundántia perfruétur, timóre malórum subláto.
2	1	Fili mi, si suscéperis sermónes meos, et mandáta mea abscónderis penes te,
2	2	ut áudiat sapiéntiam auris tua: inclína cor tuum ad cognoscéndam prudéntiam.
2	3	Si enim sapiéntiam invocáveris, et inclináveris cor tuum prudéntiæ:
2	4	si quæsíeris eam quasi pecúniam, et sicut thesáuros effóderis illam:
2	5	tunc intélliges timórem Dómini, et sciéntiam Dei invénies:
2	6	quia Dóminus dat sapiéntiam, et ex ore ejus prudéntia et sciéntia.
2	7	Custódiet rectórum salútem, et próteget gradiéntes simplíciter,
2	8	servans sémitas justítiæ, et vias sanctórum custódiens.
2	9	Tunc intélliges justítiam, et judícium, et æquitátem, et omnem sémitam bonam.
2	10	Si intráverit sapiéntia cor tuum, et sciéntia ánimæ tuæ placúerit,
2	11	consílium custódiet te, et prudéntia servábit te:
2	12	ut eruáris a via mala, et ab hómine qui pervérsa lóquitur:
2	13	qui relínquunt iter rectum, et ámbulant per vias tenebrósas:
2	14	qui lætántur cum malefécerint, et exsúltant in rebus péssimis:
2	15	quorum viæ pervérsæ sunt, et infámes gressus eórum.
2	16	Ut eruáris a mulíere aliéna, et ab extránea, quæ mollit sermónes suos,
2	17	et relínquit ducem pubertátis suæ,
2	18	et pacti Dei sui oblíta est. Inclináta est enim ad mortem domus ejus, et ad ínferos sémitæ ipsíus:
2	19	omnes, qui ingrediúntur ad eam non reverténtur, nec apprehéndent sémitas vitæ.
2	20	Ut ámbules in via bona, et calles justórum custódias.
2	21	Qui enim recti sunt habitábunt in terra, et símplices permanébunt in ea.
2	22	Impii vero de terra perdéntur: et qui iníque agunt auferéntur ex ea.
3	1	Fili mi, ne obliviscáris legis meæ, et præcépta mea cor tuum custódiat:
3	2	longitúdinem enim diérum, et annos vitæ, et pacem appónent tibi.
3	3	Misericórdia et véritas te non déserant: circúmda eas gútturi tuo, et descríbe in tábulis cordis tui:
3	4	et invénies grátiam, et disciplínam bonam coram Deo et homínibus.
3	5	Habe fidúciam in Dómino ex toto corde tuo, et ne innitáris prudéntiæ tuæ.
3	6	In ómnibus viis tuis cógita illum, et ipse díriget gressus tuos.
3	7	Ne sis sápiens apud temetípsum: time Deum, et recéde a malo:
3	8	sánitas quippe erit umbilíco tuo, et irrigátio óssium tuórum.
3	9	Honóra Dóminum de tua substántia, et de primítiis ómnium frugum tuárum da ei:
3	10	et implebúntur hórrea tua saturitáte, et vino torculária tua redundábunt.
3	11	Disciplínam Dómini, fili mi, ne abjícias: nec defícias cum ab eo corríperis:
3	12	quem enim díligit Dóminus, córripit: et quasi pater in fílio cómplacet sibi.
3	13	Beátus homo, qui invénit sapiéntiam, et qui áffluit prudéntia.
3	14	Mélior est acquisítio ejus negotiatióne argénti, et auri primi et puríssimi fructus ejus:
3	15	pretiósior est cunctis ópibus: et ómnia, quæ desiderántur, huic non valent comparári.
3	16	Longitúdo diérum in déxtera ejus, et in sinístra illíus divítiæ et glória.
3	17	Viæ ejus viæ pulchræ, et omnes sémitæ illíus pacíficæ.
3	18	Lignum vitæ est his, qui apprehénderint eam, et qui tenúerit eam beátus.
3	19	Dóminus sapiéntia fundávit terram: stabilívit cælos prudéntia.
3	20	Sapiéntia illíus erupérunt abýssi, et nubes rore concréscunt.
3	21	Fili mi, ne éffluant hæc ab óculis tuis. Custódi legem atque consílium:
3	22	et erit vita ánimæ tuæ, et grátia fáucibus tuis.
3	23	Tunc ambulábis fiduciáliter in via tua, et pes tuus non impínget.
3	24	Si dormíeris, non timébis: quiésces, et suávis erit somnus tuus.
3	25	Ne páveas repentíno terróre, et irruéntes tibi poténtias impiórum.
3	26	Dóminus enim erit in látere tuo, et custódiet pedem tuum ne capiáris.
3	27	Noli prohibére benefácere eum, qui potest: si vales, et ipse bénefac.
3	28	Ne dicas amíco tuo: Vade, et revértere: cras dabo tibi: cum statim possis dare.
3	29	Ne moliáris amíco tuo malum, cum ille in te hábeat fidúciam.
3	30	Ne conténdas advérsus hóminem frustra, cum ipse tibi nihil mali fécerit.
3	31	Ne æmuléris hóminem injústum, nec imitéris vias ejus:
3	32	quia abominátio Dómini est omnis illúsor, et cum simplícibus sermocinátio ejus.
3	33	Egéstas a Dómino in domo ímpii: habitácula autem justórum benedicéntur.
3	34	Ipse delúdet illusóres, et mansuétis dabit grátiam.
3	35	Glóriam sapiéntes possidébunt: stultórum exaltátio ignomínia.
4	1	Audíte fílii disciplínam patris, et atténdite ut sciátis prudéntiam.
4	2	Donum bonum tríbuam vobis: legem meam ne derelinquátis.
4	3	Nam et ego fílius fui patris mei, tenéllus et unigénitus coram matre mea.
4	4	Et docébat me, atque dicébat: Suscípiat verba mea cor tuum: custódi præcépta mea, et vives.
4	5	Pósside sapiéntiam, pósside prudéntiam: ne obliviscáris, neque declínes a verbis oris mei.
4	6	Ne dimíttas eam, et custódiet te: dílige eam, et conservábit te.
4	7	Princípium sapiéntiæ, pósside sapiéntiam, et in omni possessióne tua, acquíre prudéntiam:
4	8	árripe illam, et exaltábit te: glorificáberis ab ea, cum eam fúeris amplexátus:
4	9	dabit cápiti tuo augménta gratiárum, et coróna ínclyta próteget te.
4	10	Audi fili mi, et súscipe verba mea, ut multiplicéntur tibi anni vitæ.
4	11	Viam sapiéntiæ monstrábo tibi: ducam te per sémitas æquitátis:
4	12	quas cum ingréssus fúeris, non arctabúntur gressus tui, et currens non habébis offendículum.
4	13	Tene disciplínam, ne dimíttas eam: custódi illam, quia ipsa est vita tua.
4	14	Ne delectéris in sémitis impiórum, nec tibi pláceat malórum via.
4	15	Fuge ab ea, nec tránseas per illam: declína, et désere eam.
4	16	Non enim dórmiunt nisi malefécerint: et rápitur somnus ab eis nisi supplantáverint:
4	17	cómedunt panem impietátis, et vinum iniquitátis bibunt.
4	18	Justórum autem sémita quasi lux splendens procédit, et crescit usque ad perféctam diem.
4	19	Via impiórum tenebrósa: nésciunt ubi córruant.
4	20	Fili mi, auscúlta sermónes meos, et ad elóquia mea inclína aurem tuam.
4	21	Ne recédant ab óculis tuis: custódi ea in médio cordis tui:
4	22	vita enim sunt inveniéntibus ea, et univérsæ carni sánitas.
4	23	Omni custódia serva cor tuum, quia ex ipso vita procédit.
4	24	Rémove a te os pravum, et detrahéntia lábia sint procul a te.
4	25	Oculi tui recta vídeant, et pálpebræ tuæ præcédant gressus tuos.
4	26	Dírige sémitam pédibus tuis, et omnes viæ tuæ stabiliéntur.
4	27	Ne declínes ad déxteram, neque ad sinístram: avérte pedem tuum a malo: vias enim, quæ a dextris sunt, novit Dóminus: pervérsæ vero sunt quæ a sinístris sunt. Ipse autem rectos fáciet cursus tuos, itínera autem tua in pace prodúcet.
5	1	Fili mi, atténde ad sapiéntiam meam, et prudéntiæ meæ inclína aurem tuam:
5	2	ut custódias cogitatiónes, et disciplínam lábia tua consérvent. Ne atténdas falláciæ mulíeris:
5	3	favus enim distíllans lábia meretrícis, et nitídius óleo guttur ejus:
5	4	novíssima autem illíus amára quasi absínthium, et acúta quasi gládius biceps.
5	5	Pedes ejus descéndunt in mortem, et ad ínferos gressus illíus pénetrant.
5	6	Per sémitam vitæ non ámbulant: vagi sunt gressus ejus, et investigábiles.
5	7	Nunc ergo fili mi audi me, et ne recédas a verbis oris mei.
5	8	Longe fac ab ea viam tuam, et ne appropínques fóribus domus ejus.
5	9	Ne des aliénis honórem tuum, et annos tuos crudéli:
5	10	ne forte impleántur extránei víribus tuis, et labóres tui sint in domo aliéna,
5	11	et gemas in novíssimis, quando consúmpseris carnes tuas et corpus tuum, et dicas:
5	12	Cur detestátus sum disciplínam, et increpatiónibus non acquiévit cor meum,
5	13	nec audívi vocem docéntium me, et magístris non inclinávi aurem meam?
5	14	Pene fui in omni malo, in médio ecclésiæ et synagógæ.
5	15	Bibe aquam de cistérna tua, et fluénta pútei tui:
5	16	derivéntur fontes tui foras, et in platéis aquas tuas dívide.
5	17	Habéto eas solus, nec sint aliéni partícipes tui.
5	18	Sit vena tua benedícta, et lætáre cum mulíere adolescéntiæ tuæ.
5	19	Cerva caríssima, et gratíssimus hínnulus: úbera ejus inébrient te in omni témpore: in amóre ejus delectáre júgiter.
5	20	Quare sedúceris fili mi ab aliéna, et fovéris in sinu altérius?
5	21	Réspicit Dóminus vias hóminis, et omnes gressus ejus consíderat.
5	22	Iniquitátes suas cápiunt ímpium, et fúnibus peccatórum suórum constríngitur.
5	23	Ipse moriétur, quia non hábuit disciplínam: et in multitúdine stultítiæ suæ decipiétur.
6	1	Fili mi, si spopónderis pro amíco tuo, defixísti apud extráneum manum tuam,
6	2	illaqueátus es verbis oris tui, et captus própriis sermónibus.
6	3	Fac ergo quod dico fili mi, et temetípsum líbera: quia incidísti in manum próximi tui. Discúrre, festína, súscita amícum tuum:
6	4	ne déderis somnum óculis tuis, nec dormítent pálpebræ tuæ.
6	5	Erúere quasi dámula de manu, et quasi avis de manu áucupis.
6	6	Vade ad formícam o piger, et consídera vias ejus, et disce sapiéntiam:
6	7	quæ cum non hábeat ducem, nec præceptórem, nec príncipem,
6	8	parat in æstáte cibum sibi, et cóngregat in messe quod cómedat.
6	9	Usquequo piger dórmies? quando consúrges e somno tuo?
6	10	Páululum dórmies, páululum dormitábis, páululum cónseres manus, ut dórmias:
6	11	et véniet tibi quasi viátor egéstas, et paupéries quasi vir armátus. Si vero ímpiger fúeris, véniet ut fons messis tua, et egéstas longe fúgiet a te.
6	12	Homo apóstata, vir inútilis, gráditur ore pervérso,
6	13	ánnuit óculis, terit pede, dígito lóquitur,
6	14	pravo corde machinátur malum, et omni témpore júrgia séminat:
6	15	huic extémplo véniet perdítio sua, et súbito conterétur, nec habébit ultra medicínam.
6	16	Sex sunt, quæ odit Dóminus, et séptimum detestátur ánima ejus:
6	17	óculos sublímes, linguam mendácem, manus effundéntes innóxium sánguinem,
6	18	cor máchinans cogitatiónes péssimas, pedes velóces ad curréndum in malum,
6	19	proferéntem mendácia testem fallácem, et eum qui séminat inter fratres discórdias.
6	20	Consérva fili mi præcépta patris tui, et ne dimíttas legem matris tuæ.
6	21	Liga ea in corde tuo júgiter, et circúmda gútturi tuo.
6	22	Cum ambuláveris, gradiántur tecum: cum dormíeris, custódiant te: et evígilans lóquere cum eis.
6	23	Quia mandátum lucérna est, et lex lux, et via vitæ increpátio disciplínæ:
6	24	ut custódiant te a mulíere mala, et a blanda lingua extráneæ.
6	25	Non concupíscat pulchritúdinem ejus cor tuum, nec capiáris nútibus illíus:
6	26	prétium enim scorti vix est uníus panis: múlier autem viri pretiósam ánimam capit.
6	27	Numquid potest homo abscóndere ignem in sinu suo, ut vestiménta illíus non árdeant?
6	28	aut ambuláre super prunas, ut non comburántur plantæ ejus?
6	29	Sic qui ingréditur ad mulíerem próximi sui, non erit mundus cum tetígerit eam.
6	30	Non grandis est culpa cum quis furátus fúerit: furátur enim ut esuriéntem ímpleat ánimam:
6	31	deprehénsus quoque reddet séptuplum, et omnem substántiam domus suæ tradet.
6	32	Qui autem adúlter est, propter cordis inópiam perdet ánimam suam:
6	33	turpitúdinem et ignomíniam cóngregat sibi, et oppróbrium illíus non delébitur.
6	34	Quia zelus et furor viri non parcet in die vindíctæ,
6	35	nec acquiéscet cujúsquam précibus, nec suscípiet pro redemptióne dona plúrima.
7	1	Fili mi, custódi sermónes meos, et præcépta mea recónde tibi. Fili,
7	2	serva mandáta mea, et vives: et legem meam quasi pupíllam óculi tui:
7	3	liga eam in dígitis tuis, scribe illam in tábulis cordis tui.
7	4	Dic sapiéntiæ: Soror mea es, et prudéntiam voca amícam tuam:
7	5	ut custódiant te a mulíere extránea, et ab aliéna quæ verba sua dúlcia facit.
7	6	De fenéstra enim domus meæ per cancéllos prospéxi,
7	7	et vídeo párvulos: consídero vecórdem júvenem,
7	8	qui transit per platéam juxta ángulum et prope viam domus illíus, gráditur
7	9	in obscúro, advesperascénte die, in noctis ténebris et calígine.
7	10	Et ecce occúrrit illi múlier ornátu meretrício, præparáta ad capiéndas ánimas: gárrula et vaga,
7	11	quiétis impátiens, nec valens in domo consístere pédibus suis:
7	12	nunc foris, nunc in platéis, nunc juxta ángulos insídians.
7	13	Apprehensúmque deosculátur júvenem, et procáci vultu blandítur, dicens:
7	14	Víctimas pro salúte vovi: hódie réddidi vota mea:
7	15	idcírco egréssa sum in occúrsum tuum, desíderans te vidére, et réperi.
7	16	Intéxui fúnibus léctulum meum: stravi tapétibus pictis ex Ægýpto:
7	17	aspérsi cubíle meum myrrha, et áloë, et cinnamómo.
7	18	Veni, inebriémur ubéribus, et fruámur cupítis ampléxibus donec illucéscat dies.
7	19	Non est enim vir in domo sua: ábiit via longíssima.
7	20	Sácculum pecúniæ secum tulit: in die plenæ lunæ reversúrus est in domum suam.
7	21	Irretívit eum multis sermónibus, et blandítiis labiórum protráxit illum.
7	22	Statim eam séquitur quasi bos ductus ad víctimam, et quasi agnus lascíviens, et ignórans quod ad víncula stultus trahátur:
7	23	donec transfígat sagítta jecur ejus, velut si avis festínet ad láqueum, et nescit quod de perículo ánimæ illíus ágitur.
7	24	Nunc ergo fili mi, audi me, et atténde verbis oris mei.
7	25	Ne abstrahátur in viis illíus mens tua, neque decipiáris sémitis ejus:
7	26	multos enim vulnerátos dejécit, et fortíssimi quique interfécti sunt ab ea.
7	27	Viæ ínferi domus ejus, penetrántes in interióra mortis.
8	1	Numquid non sapiéntia clámitat, et prudéntia dat vocem suam?
8	2	In summis excelsísque vertícibus supra viam, in médiis sémitis stans,
8	3	juxta portas civitátis, in ipsis fóribus lóquitur, dicens:
8	4	O viri, ad vos clámito, et vox mea ad fílios hóminum.
8	5	Intellígite párvuli astútiam, et insipiéntes animadvértite.
8	6	Audíte, quóniam de rebus magnis locutúra sum, et aperiéntur lábia mea, ut recta prǽdicent.
8	7	Veritátem meditábitur guttur meum, et lábia mea detestabúntur ímpium.
8	8	Justi sunt omnes sermónes mei: non est in eis pravum quid, neque pervérsum.
8	9	Recti sunt intelligéntibus, et æqui inveniéntibus sciéntiam.
8	10	Accípite disciplínam meam, et non pecúniam: doctrínam magis quam aurum elígite.
8	11	Mélior est enim sapiéntia cunctis pretiosíssimis, et omne desiderábile ei non potest comparári.
8	12	Ego sapiéntia hábito in consílio, et erudítis intérsum cogitatiónibus.
8	13	Timor Dómini odit malum: arrogántiam, et supérbiam, et viam pravam, et os bilíngue detéstor.
8	14	Meum est consílium et ǽquitas: mea est prudéntia, mea est fortitúdo.
8	15	Per me reges regnant, et legum conditóres justa decérnunt:
8	16	per me príncipes ímperant, et poténtes decérnunt justítiam.
8	17	Ego diligéntes me díligo: et qui mane vígilant ad me, invénient me.
8	18	Mecum sunt divítiæ et glória, opes supérbæ et justítia.
8	19	Mélior est enim fructus meus auro et lápide pretióso, et genímina mea argénto elécto.
8	20	In viis justítiæ ámbulo, in médio semitárum judícii,
8	21	ut ditem diligéntes me, et thesáuros eórum répleam.
8	22	Dóminus possédit me in inítio viárum suárum, ántequam quidquam fáceret a princípio.
8	23	Ab ætérno ordináta sum, et ex antíquis ántequam terra fíeret.
8	24	Nondum erant abýssi, et ego jam concépta eram: necdum fontes aquárum erúperant:
8	25	necdum montes gravi mole constíterant: ante colles ego parturiébar:
8	26	adhuc terram non fécerat, et flúmina, et cárdines orbis terræ.
8	27	Quando præparábat cælos, áderam: quando certa lege, et gyro vallábat abýssos:
8	28	quando ǽthera firmábat sursum, et librábat fontes aquárum:
8	29	quando circúmdabat mari términum suum, et legem ponébat aquis, ne transírent fines suos: quando appendébat fundaménta terræ.
8	30	Cum eo eram cuncta compónens: et delectábar per síngulos dies, ludens coram eo omni témpore,
8	31	ludens in orbe terrárum: et delíciæ meæ esse cum fíliis hóminum.
8	32	Nunc ergo fílii audíte me: Beáti, qui custódiunt vias meas.
8	33	Audíte disciplínam, et estóte sapiéntes, et nolíte abjícere eam.
8	34	Beátus homo qui audit me, et qui vígilat ad fores meas quotídie, et obsérvat ad postes óstii mei.
8	35	Qui me invénerit, invéniet vitam, et háuriet salútem a Dómino:
8	36	qui autem in me peccáverit, lædet ánimam suam. Omnes, qui me odérunt, díligunt mortem.
9	1	Sapiéntia ædificávit sibi domum: excídit colúmnas septem.
9	2	Immolávit víctimas suas, míscuit vinum, et propósuit mensam suam.
9	3	Misit ancíllas suas ut vocárent ad arcem et ad mœ́nia civitátis:
9	4	Si quis est párvulus, véniat ad me. Et insipiéntibus locúta est:
9	5	Veníte, comédite panem meum, et bíbite vinum quod míscui vobis.
9	6	Relínquite infántiam, et vívite, et ambuláte per vias prudéntiæ.
9	7	Qui érudit derisórem, ipse injúriam sibi facit: et qui árguit ímpium, sibi máculam génerat.
9	8	Noli argúere derisórem, ne óderit te: árgue sapiéntem, et díliget te.
9	9	Da sapiénti occasiónem, et addétur ei sapiéntia: doce justum, et festinábit accípere.
9	10	Princípium sapiéntiæ timor Dómini, et sciéntia sanctórum prudéntia.
9	11	Per me enim multiplicabúntur dies tui, et addéntur tibi anni vitæ.
9	12	Si sápiens fúeris, tibimetípsi eris: si autem illúsor, solus portábis malum.
9	13	Múlier stulta et clamósa, plenáque illécebris, et nihil omníno sciens,
9	14	sedit in fóribus domus suæ, super sellam in excélso urbis loco,
9	15	ut vocáret transeúntes per viam, et pergéntes itínere suo:
9	16	Qui est párvulus, declínet ad me. Et vecórdi locúta est:
9	17	Aquæ furtívæ dulcióres sunt, et panis abscónditus suávior.
9	18	Et ignorávit quod ibi sint gigántes, et in profúndis inférni convívæ ejus.
10	1	[Parábolæ Salomónis] Fílius sápiens lætíficat patrem: fílius vero stultus mœstítia est matris suæ.
10	2	Nil próderunt thesáuri impietátis: justítia vero liberábit a morte.
10	3	Non afflíget Dóminus fame ánimam justi, et insídias impiórum subvértet.
10	4	Egestátem operáta est manus remíssa: manus autem fórtium divítias parat. Qui nítitur mendáciis, hic pascit ventos: idem autem ipse séquitur aves volántes.
10	5	Qui cóngregat in messe, fílius sápiens est: qui autem stertit æstáte, fílius confusiónis.
10	6	Benedíctio Dómini super caput justi: os autem impiórum óperit iníquitas.
10	7	Memória justi cum láudibus, et nomen impiórum putréscet.
10	8	Sápiens corde præcépta súscipit: stultus cǽditur lábiis.
10	9	Qui ámbulat simplíciter, ámbulat confidénter: qui autem deprávat vias suas, maniféstus erit.
10	10	Qui ánnuit óculo dabit dolórem: et stultus lábiis verberábitur.
10	11	Vena vitæ, os justi: et os impiórum óperit iniquitátem.
10	12	Odium súscitat rixas: et univérsa delícta óperit cáritas.
10	13	In lábiis sapiéntis invenítur sapiéntia: et virga in dorso ejus qui índiget corde.
10	14	Sapiéntes abscóndunt sciéntiam: os autem stulti confusióni próximum est.
10	15	Substántia dívitis, urbs fortitúdinis ejus: pavor páuperum, egéstas eórum.
10	16	Opus justi ad vitam: fructus autem ímpii ad peccátum.
10	17	Via vitæ custodiénti disciplínam: qui autem increpatiónes relínquit, errat.
10	18	Abscóndunt ódium lábia mendácia: qui profert contuméliam, insípiens est.
10	19	In multilóquio non déerit peccátum: qui autem moderátur lábia sua prudentíssimus est.
10	20	Argéntum eléctum, lingua justi: cor autem impiórum pro níhilo.
10	21	Lábia justi erúdiunt plúrimos: qui autem indócti sunt, in cordis egestáte moriéntur.
10	22	Benedíctio Dómini dívites facit, nec sociábitur eis afflíctio.
10	23	Quasi per risum stultus operátur scelus: sapiéntia autem est viro prudéntia.
10	24	Quod timet ímpius véniet super eum: desidérium suum justis dábitur.
10	25	Quasi tempéstas tránsiens non erit ímpius: justus autem quasi fundaméntum sempitérnum.
10	26	Sicut acétum déntibus, et fumus óculis, sic piger his qui misérunt eum.
10	27	Timor Dómini appónet dies: et anni impiórum breviabúntur.
10	28	Exspectátio justórum lætítia: spes autem impiórum períbit.
10	29	Fortitúdo símplicis via Dómini: et pavor his, qui operántur malum.
10	30	Justus in ætérnum non commovébitur: ímpii autem non habitábunt super terram.
10	31	Os justi partúriet sapiéntiam: lingua pravórum períbit.
10	32	Lábia justi consíderant plácita, et os impiórum pervérsa.
11	1	Statéra dolósa abominátio est apud Dóminum: et pondus æquum volúntas ejus.
11	2	Ubi fúerit supérbia, ibi erit et contumélia: ubi autem est humílitas, ibi et sapiéntia.
11	3	Simplícitas justórum díriget eos: et supplantátio perversórum vastábit illos.
11	4	Non próderunt divítiæ in die ultiónis: justítia autem liberábit a morte.
11	5	Justítia símplicis díriget viam ejus: et in impietáte sua córruet ímpius.
11	6	Justítia rectórum liberábit eos: et in insídiis suis capiéntur iníqui.
11	7	Mórtuo hómine ímpio, nulla erit ultra spes: et exspectátio sollicitórum períbit.
11	8	Justus de angústia liberátus est: et tradétur ímpius pro eo.
11	9	Simulátor ore décipit amícum suum: justi autem liberabúntur sciéntia.
11	10	In bonis justórum exsultábit cívitas: et in perditióne impiórum erit laudátio.
11	11	Benedictióne justórum exaltábitur cívitas: et ore impiórum subvertétur.
11	12	Qui déspicit amícum suum índigens corde est: vir autem prudens tacébit.
11	13	Qui ámbulat fraudulénter, revélat arcána: qui autem fidélis est ánimi, celat amíci commíssum.
11	14	Ubi non est gubernátor, pópulus córruet: salus autem, ubi multa consília.
11	15	Affligétur malo, qui fidem facit pro extráneo: qui autem cavet láqueos, secúrus erit.
11	16	Múlier gratiósa invéniet glóriam: et robústi habébunt divítias.
11	17	Benéfacit ánimæ suæ vir miséricors: qui autem crudélis est, étiam propínquos ábjicit.
11	18	Impius facit opus instábile: seminánti autem justítiam merces fidélis.
11	19	Cleméntia prǽparat vitam: et sectátio malórum mortem.
11	20	Abominábile Dómino cor pravum: et volúntas ejus in iis, qui simplíciter ámbulant.
11	21	Manus in manu non erit ínnocens malus: semen autem justórum salvábitur.
11	22	Círculus áureus in náribus suis, múlier pulchra et fátua.
11	23	Desidérium justórum omne bonum est: præstolátio impiórum furor.
11	24	Alii dívidunt própria, et ditióres fiunt: álii rápiunt non sua, et semper in egestáte sunt.
11	25	Anima, quæ benedícit, impinguábitur: et qui inébriat, ipse quoque inebriábitur.
11	26	Qui abscóndit fruménta maledicétur in pópulis: benedíctio autem super caput vendéntium.
11	27	Bene consúrgit dilúculo qui quærit bona: qui autem investigátor malórum est, opprimétur ab eis.
11	28	Qui confídit in divítiis suis, córruet: justi autem quasi virens fólium germinábunt.
11	29	Qui contúrbat domum suam, possidébit ventos: et qui stultus est sérviet sapiénti.
11	30	Fructus justi lignum vitæ: et qui súscipit ánimas, sápiens est.
11	31	Si justus in terra récipit: quanto magis ímpius et peccátor?
12	1	Qui díligit disciplínam, díligit sciéntiam: qui autem odit increpatiónes, insípiens est.
12	2	Qui bonus est, háuriet grátiam a Dómino: qui autem confídit in cogitatiónibus suis ímpie agit.
12	3	Non roborábitur homo ex impietáte: et radix justórum non commovébitur.
12	4	Múlier díligens, coróna est viro suo: et putrédo in óssibus ejus, quæ confusióne res dignas gerit.
12	5	Cogitatiónes justórum judícia: et consília impiórum fraudulénta.
12	6	Verba impiórum insidiántur sánguini: os justórum liberábit eos.
12	7	Verte ímpios, et non erunt: domus autem justórum permanébit.
12	8	Doctrína sua noscétur vir: qui autem vanus et excors est, patébit contémptui.
12	9	Mélior est pauper et suffíciens sibi, quam gloriósus et índigens pane.
12	10	Novit justus jumentórum suórum ánimas: víscera autem impiórum crudélia.
12	11	Qui operátur terram suam, satiábitur pánibus: qui autem sectátur ótium, stultíssimus est. Qui suávis est in vini demoratiónibus, in suis munitiónibus relínquit contuméliam.
12	12	Desidérium ímpii muniméntum est pessimórum: radix autem justórum profíciet.
12	13	Propter peccáta labiórum ruína próximat malo: effúgiet autem justus de angústia.
12	14	De fructu oris sui unusquísque replébitur bonis, et juxta ópera mánuum suárum retribuétur ei.
12	15	Via stulti recta in óculis ejus: qui autem sápiens est, audit consília.
12	16	Fátuus statim índicat iram suam: qui autem dissímulat injúriam, cállidus est.
12	17	Qui quod novit lóquitur, index justítiæ est: qui autem mentítur, testis est frauduléntus.
12	18	Est qui promíttit, et quasi gládio púngitur consciéntiæ: lingua autem sapiéntium sánitas est.
12	19	Lábium veritátis firmum erit in perpétuum: qui autem testis est repentínus, concínnat linguam mendácii.
12	20	Dolus in corde cogitántium mala: qui autem pacis íneunt consília, séquitur eos gáudium.
12	21	Non contristábit justum quidquid ei accíderit: ímpii autem replebúntur malo.
12	22	Abominátio est Dómino lábia mendácia: qui autem fidéliter agunt, placent ei.
12	23	Homo versútus celat sciéntiam: et cor insipiéntium próvocat stultítiam.
12	24	Manus fórtium dominábitur: quæ autem remíssa est, tribútis sérviet.
12	25	Mœror in corde viri humiliábit illum, et sermóne bono lætificábitur.
12	26	Qui négligit damnum propter amícum, justus est: iter autem impiórum decípiet eos.
12	27	Non invéniet frauduléntus lucrum: et substántia hóminis erit auri prétium.
12	28	In sémita justítiæ, vita: iter autem dévium ducit ad mortem.
13	1	Fílius sápiens, doctrína patris: qui autem illúsor est, non audit cum argúitur.
13	2	De fructu oris sui homo satiábitur bonis: ánima autem prævaricatórum iníqua.
13	3	Qui custódit os suum, custódit ánimam suam: qui autem inconsiderátus est ad loquéndum, séntiet mala.
13	4	Vult et non vult piger: ánima autem operántium impinguábitur.
13	5	Verbum mendax justus detestábitur: ímpius autem confúndit, et confundétur.
13	6	Justítia custódit innocéntis viam: impíetas autem peccatórem supplántat.
13	7	Est quasi dives, cum nihil hábeat: et est quasi pauper, cum in multis divítiis sit.
13	8	Redémptio ánimæ viri, divítiæ suæ: qui autem pauper est, increpatiónem non sústinet.
13	9	Lux justórum lætíficat: lucérna autem impiórum exstinguétur.
13	10	Inter supérbos semper júrgia sunt: qui autem agunt ómnia cum consílio, regúntur sapiéntia.
13	11	Substántia festináta minuétur: quæ autem paulátim collígitur manu, multiplicábitur.
13	12	Spes, quæ différtur, afflígit ánimam: lignum vitæ desidérium véniens.
13	13	Qui détrahit alícui rei, ipse se in futúrum óbligat: qui autem timet præcéptum, in pace versábitur. Animæ dolósæ errant in peccátis: justi autem misericórdes sunt, et miserántur.
13	14	Lex sapiéntis fons vitæ, ut declínet a ruína mortis.
13	15	Doctrína bona dabit grátiam: in itínere contemptórum vorágo.
13	16	Astútus ómnia agit cum consílio: qui autem fátuus est, áperit stultítiam.
13	17	Núntius ímpii cadet in malum: legátus autem fidélis, sánitas.
13	18	Egéstas, et ignomínia ei, qui déserit disciplínam: qui autem acquiéscit arguénti, glorificábitur.
13	19	Desidérium si compleátur, deléctat ánimam: detestántur stulti eos, qui fúgiunt mala.
13	20	Qui cum sapiéntibus gráditur, sápiens erit: amícus stultórum símilis efficiétur.
13	21	Peccatóres perséquitur malum: et justis retribuéntur bona.
13	22	Bonus relínquit herédes fílios, et nepótes: et custodítur justo substántia peccatóris.
13	23	Multi cibi in noválibus patrum: et áliis congregántur absque judício.
13	24	Qui parcit virgæ, odit fílium suum: qui autem díligit illum, instánter érudit.
13	25	Justus cómedit, et replet ánimam suam: venter autem impiórum insaturábilis.
14	1	Sápiens múlier ædíficat domum suam: insípiens exstrúctam quoque mánibus déstruet.
14	2	Ambulans recto itínere, et timens Deum, despícitur ab eo, qui infámi gráditur via.
14	3	In ore stulti virga supérbiæ: lábia autem sapiéntium custódiunt eos.
14	4	Ubi non sunt boves, præsépe vácuum est: ubi autem plúrimæ ségetes, ibi manifésta est fortitúdo bovis.
14	5	Testis fidélis non mentítur: profert autem mendácium dolósus testis.
14	6	Quærit derísor sapiéntiam, et non ínvenit: doctrína prudéntium fácilis.
14	7	Vade contra virum stultum, et nescit lábia prudéntiæ.
14	8	Sapiéntia cállidi est intellígere viam suam: et imprudéntia stultórum errans.
14	9	Stultus illúdet peccátum, et inter justos morábitur grátia.
14	10	Cor quod novit amaritúdinem ánimæ suæ, in gáudio ejus non miscébitur extráneus.
14	11	Domus impiórum delébitur: tabernácula vero justórum germinábunt.
14	12	Est via, quæ vidétur hómini justa: novíssima autem ejus dedúcunt ad mortem.
14	13	Risus dolóre miscébitur, et extréma gáudii luctus óccupat.
14	14	Viis suis replébitur stultus, et super eum erit vir bonus.
14	15	Innocens credit omni verbo: astútus consíderat gressus suos. Fílio dolóso nihil erit boni: servo autem sapiénti prósperi erunt actus, et dirigétur via ejus.
14	16	Sápiens timet, et declínat a malo: stultus tránsilit, et confídit.
14	17	Impátiens operábitur stultítiam: et vir versútus odiósus est.
14	18	Possidébunt párvuli stultítiam, et exspectábunt astúti sciéntiam.
14	19	Jacébunt mali ante bonos: et ímpii ante portas justórum.
14	20	Etiam próximo suo pauper odiósus erit: amíci vero dívitum multi.
14	21	Qui déspicit próximum suum peccat: qui autem miserétur páuperis beátus erit. Qui credit in Dómino, misericórdiam díligit.
14	22	Errant qui operántur malum: misericórdia et véritas prǽparant bona.
14	23	In omni ópere erit abundántia: ubi autem verba sunt plúrima, ibi frequénter egéstas.
14	24	Coróna sapiéntium, divítiæ eórum: fatúitas stultórum, imprudéntia.
14	25	Líberat ánimas testis fidélis: et profert mendácia versipéllis.
14	26	In timóre Dómini fidúcia fortitúdinis, et fíliis ejus erit spes.
14	27	Timor Dómini fons vitæ, ut declínent a ruína mortis.
14	28	In multitúdine pópuli dígnitas regis: et in paucitáte plebis ignomínia príncipis.
14	29	Qui pátiens est, multa gubernátur prudéntia: qui autem impátiens est, exáltat stultítiam suam.
14	30	Vita cárnium, sánitas cordis: putrédo óssium, invídia.
14	31	Qui calumniátur egéntem, éxprobrat factóri ejus: honórat autem eum, qui miserétur páuperis.
14	32	In malítia sua expellétur ímpius: sperat autem justus in morte sua.
14	33	In corde prudéntis requiéscit sapiéntia, et indóctos quosque erúdiet.
14	34	Justítia élevat gentem: míseros autem facit pópulos peccátum.
14	35	Accéptus est regi miníster intélligens: iracúndiam ejus inútilis sustinébit.
15	1	Respónsio mollis frangit iram: sermo durus súscitat furórem.
15	2	Lingua sapiéntium ornat sciéntiam: os fatuórum ebúllit stultítiam.
15	3	In omni loco, óculi Dómini contemplántur bonos et malos.
15	4	Lingua placábilis, lignum vitæ: quæ autem immoderáta est, cónteret spíritum.
15	5	Stultus irrídet disciplínam patris sui: qui autem custódit increpatiónes astútior fiet. In abundánti justítia virtus máxima est: cogitatiónes autem impiórum eradicabúntur.
15	6	Domus justi plúrima fortitúdo: et in frúctibus ímpii conturbátio.
15	7	Lábia sapiéntium disseminábunt sciéntiam: cor stultórum dissímile erit.
15	8	Víctimæ impiórum abominábiles Dómino: vota justórum placabília.
15	9	Abominátio est Dómino via ímpii: qui séquitur justítiam dilígitur ab eo.
15	10	Doctrína mala deserénti viam vitæ: qui increpatiónes odit, moriétur.
15	11	Inférnus et perdítio coram Dómino: quanto magis corda filiórum hóminum?
15	12	Non amat péstilens eum, qui se córripit: nec ad sapiéntes gráditur.
15	13	Cor gaudens exhílarat fáciem: in mœróre ánimi dejícitur spíritus.
15	14	Cor sapiéntis quærit doctrínam: et os stultórum páscitur imperítia.
15	15	Omnes dies páuperis, mali: secúra mens quasi juge convívium.
15	16	Mélius est parum cum timóre Dómini, quam thesáuri magni et insatiábiles.
15	17	Mélius est vocári ad ólera cum caritáte, quam ad vítulum saginátum cum ódio.
15	18	Vir iracúndus próvocat rixas: qui pátiens est mítigat suscitátas.
15	19	Iter pigrórum quasi sepes spinárum: via justórum absque offendículo.
15	20	Fílius sápiens lætíficat patrem: et stultus homo déspicit matrem suam.
15	21	Stultítia gáudium stulto: et vir prudens dírigit gressus suos.
15	22	Dissipántur cogitatiónes ubi non est consílium: ubi vero sunt plures consiliárii, confirmántur.
15	23	Lætátur homo in senténtia oris sui: et sermo opportúnus est óptimus.
15	24	Sémita vitæ super erudítum, ut declínet de inférno novíssimo.
15	25	Domum superbórum demoliétur Dóminus: et firmos fáciet términos víduæ.
15	26	Abominátio Dómini cogitatiónes malæ: et purus sermo pulchérrimus firmábitur ab eo.
15	27	Contúrbat domum suam qui sectátur avarítiam: qui autem odit múnera, vivet. Per misericórdiam et fidem purgántur peccáta: per timórem autem Dómini declínat omnis a malo.
15	28	Mens justi meditátur obediéntiam: os impiórum redúndat malis.
15	29	Longe est Dóminus ab ímpiis: et oratiónes justórum exáudiet.
15	30	Lux oculórum lætíficat ánimam: fama bona impínguat ossa.
15	31	Auris, quæ audit increpatiónes vitæ, in médio sapiéntium commorábitur.
15	32	Qui ábjicit disciplínam, déspicit ánimam suam: qui autem acquiéscit increpatiónibus, posséssor est cordis.
15	33	Timor Dómini disciplína sapiéntiæ: et glóriam præcédit humílitas.
16	1	Hóminis est ánimam præparáre: et Dómini gubernáre linguam.
16	2	Omnes viæ hóminis patent óculis ejus: spirítuum ponderátor est Dóminus.
16	3	Revéla Dómino ópera tua, et dirigéntur cogitatiónes tuæ.
16	4	Univérsa propter semetípsum operátus est Dóminus: ímpium quoque ad diem malum.
16	5	Abominátio Dómini est omnis árrogans: etiámsi manus ad manum fúerit, non est ínnocens. Inítium viæ bonæ, fácere justítiam: accépta est autem apud Deum magis, quam immoláre hóstias.
16	6	Misericórdia et veritáte redímitur iníquitas: et in timóre Dómini declinátur a malo.
16	7	Cum placúerint Dómino viæ hóminis, inimícos quoque ejus convértet ad pacem.
16	8	Mélius est parum cum justítia, quam multi fructus cum iniquitáte.
16	9	Cor hóminis dispónit viam suam: sed Dómini est dirígere gressus ejus.
16	10	Divinátio in lábiis regis: in judício non errábit os ejus.
16	11	Pondus et statéra judícia Dómini sunt: et ópera ejus omnes lápides sácculi.
16	12	Abominábiles regi qui agunt ímpie: quóniam justítia firmátur sólium.
16	13	Volúntas regum lábia justa: qui recta lóquitur, diligétur.
16	14	Indignátio regis, núntii mortis: et vir sápiens placábit eam.
16	15	In hilaritáte vultus regis, vita: et cleméntia ejus quasi imber serótinus.
16	16	Pósside sapiéntiam, quia auro mélior est: et acquíre prudéntiam, quia pretiósior est argénto.
16	17	Sémita justórum declínat mala: custos ánimæ suæ servat viam suam.
16	18	Contritiónem præcédit supérbia: et ante ruínam exaltátur spíritus.
16	19	Mélius est humiliári cum mítibus, quam divídere spólia cum supérbis.
16	20	Erudítus in verbo repériet bona: et qui sperat in Dómino, beátus est.
16	21	Qui sápiens est corde appellábitur prudens: et qui dulcis elóquio, majóra percípiet.
16	22	Fons vitæ erudítio possidéntis: doctrína stultórum fatúitas.
16	23	Cor sapiéntis erúdiet os ejus: et lábiis ejus addet grátiam.
16	24	Favus mellis, compósita verba: dulcédo ánimæ, sánitas óssium.
16	25	Est via, quæ vidétur hómini recta: et novíssima ejus ducunt ad mortem.
16	26	Anima laborántis labórat sibi, quia cómpulit eum os suum.
16	27	Vir ímpius fodit malum, et in lábiis ejus ignis ardéscit.
16	28	Homo pervérsus súscitat lites: et verbósus séparat príncipes.
16	29	Vir iníquus lactat amícum suum: et ducit eum per viam non bonam.
16	30	Qui attónitis óculis cógitat prava, mordens lábia sua pérficit malum.
16	31	Coróna dignitátis senéctus, quæ in viis justítiæ reperiétur.
16	32	Mélior est pátiens viro forti: et qui dominátur ánimo suo, expugnatóre úrbium.
16	33	Sortes mittúntur in sinum, sed a Dómino temperántur.
17	1	Mélior est buccélla sicca cum gáudio, quam domus plena víctimis cum júrgio.
17	2	Servus sápiens dominábitur fíliis stultis, et inter fratres hereditátem dívidet.
17	3	Sicut igne probátur argéntum, et aurum camíno: ita corda probat Dóminus.
17	4	Malus obédit linguæ iníquæ: et fallax obtémperat lábiis mendácibus.
17	5	Qui déspicit páuperem éxprobrat factóri ejus: et qui ruína lætátur altérius, non erit impunítus.
17	6	Coróna senum fílii filiórum: et glória filiórum patres eórum.
17	7	Non decent stultum verba compósita: nec príncipem lábium méntiens.
17	8	Gemma gratíssima exspectátio præstolántis: quocúmque se vertit, prudénter intélligit.
17	9	Qui celat delíctum quærit amicítias: qui áltero sermóne répetit, séparat fœderátos.
17	10	Plus próficit corréptio apud prudéntem, quam centum plagæ apud stultum.
17	11	Semper júrgia quærit malus: ángelus autem crudélis mittétur contra eum.
17	12	Expedit magis ursæ occúrrere raptis fœ́tibus, quam fátuo confidénti in stultítia sua.
17	13	Qui reddit mala pro bonis, non recédet malum de domo ejus.
17	14	Qui dimíttit aquam, caput est jurgiórum: et ántequam patiátur contuméliam, judícium déserit.
17	15	Qui justíficat ímpium, et qui condémnat justum, abominábilis est utérque apud Deum.
17	16	Quid prodest stulto habére divítias, cum sapiéntiam émere non possit? Qui altam facit domum suam, quærit ruínam: et qui evítat díscere, íncidet in mala.
17	17	Omni témpore díligit qui amícus est: et frater in angústiis comprobátur.
17	18	Stultus homo plaudet mánibus, cum spopónderit pro amíco suo.
17	19	Qui meditátur discórdias, díligit rixas: et qui exáltat óstium, quærit ruínam.
17	20	Qui pervérsi cordis est, non invéniet bonum: et qui vertit linguam, íncidet in malum.
17	21	Natus est stultus in ignomíniam suam: sed nec pater in fátuo lætábitur.
17	22	Animus gaudens ætátem flóridam facit: spíritus tristis exsíccat ossa.
17	23	Múnera de sinu ímpius áccipit, ut pervértat sémitas judícii.
17	24	In fácie prudéntis lucet sapiéntia: óculi stultórum in fínibus terræ.
17	25	Ira patris, fílius stultus: et dolor matris quæ génuit eum.
17	26	Non est bonum damnum inférre justo: nec percútere príncipem, qui recta júdicat.
17	27	Qui moderátur sermónes suos, doctus et prudens est: et pretiósi spíritus vir erudítus.
17	28	Stultus quoque si tacúerit, sápiens reputábitur: et si comprésserit lábia sua, intélligens.
18	1	Occasiónes quærit qui vult recédere ab amíco: omni témpore erit exprobrábilis.
18	2	Non récipit stultus verba prudéntiæ: nisi ea díxeris, quæ versántur in corde ejus.
18	3	Impius, cum in profúndum vénerit peccatórum, contémnit: sed séquitur eum ignomínia et oppróbrium.
18	4	Aqua profúnda verba ex ore viri: et torrens redúndans fons sapiéntiæ.
18	5	Accípere persónam ímpii non est bonum, ut declínes a veritáte judícii.
18	6	Lábia stulti miscent se rixis: et os ejus júrgia próvocat.
18	7	Os stulti contrítio ejus: et lábia ipsíus, ruína ánimæ ejus.
18	8	Verba bilínguis, quasi simplícia: et ipsa pervéniunt usque ad interióra ventris. Pigrum déjicit timor: ánimæ autem effeminatórum esúrient.
18	9	Qui mollis et dissolútus est in ópere suo, frater est sua ópera dissipántis.
18	10	Turris fortíssima nomen Dómini: ad ipsum currit justus, et exaltábitur.
18	11	Substántia dívitis urbs róboris ejus, et quasi murus válidus circúmdans eum.
18	12	Antequam conterátur, exaltátur cor hóminis: et ántequam glorificétur, humiliátur.
18	13	Qui prius respóndet quam áudiat, stultum se esse demónstrat, et confusióne dignum.
18	14	Spíritus viri susténtat imbecillitátem suam: spíritum vero ad irascéndum fácilem quis póterit sustinére?
18	15	Cor prudens possidébit sciéntiam: et auris sapiéntium quærit doctrínam.
18	16	Donum hóminis dilátat viam ejus, et ante príncipes spátium ei facit.
18	17	Justus prior est accusátor sui: venit amícus ejus, et investigábit eum.
18	18	Contradictiónes cómprimit sors, et inter poténtes quoque dijúdicat.
18	19	Frater, qui adjuvátur a fratre, quasi cívitas firma: et judícia quasi vectes úrbium.
18	20	De fructu oris viri replébitur venter ejus: et genímina labiórum ipsíus saturábunt eum.
18	21	Mors, et vita in manu linguæ: qui díligunt eam, cómedent fructus ejus.
18	22	Qui ínvenit mulíerem bonam, ínvenit bonum: et háuriet jucunditátem a Dómino. Qui expéllit mulíerem bonam, expéllit bonum: qui autem tenet adúlteram, stultus est et ímpius.
18	23	Cum obsecratiónibus loquétur pauper: et dives effábitur rígide.
18	24	Vir amábilis ad societátem, magis amícus erit, quam frater.
19	1	Mélior est pauper qui ámbulat in simplicitáte sua, quam dives torquens lábia sua, et insípiens.
19	2	Ubi non est sciéntia ánimæ, non est bonum: et qui festínus est pédibus, offéndet.
19	3	Stultítia hóminis supplántat gressus ejus: et contra Deum fervet ánimo suo.
19	4	Divítiæ addunt amícos plúrimos: a páupere autem et hi, quos hábuit, separántur.
19	5	Testis falsus non erit impunítus: et qui mendácia lóquitur, non effúgiet.
19	6	Multi colunt persónam poténtis, et amíci sunt dona tribuéntis.
19	7	Fratres hóminis páuperis odérunt eum: ínsuper et amíci procul recessérunt ab eo. Qui tantum verba sectátur, nihil habébit:
19	8	qui autem posséssor est mentis, díligit ánimam suam, et custos prudéntiæ invéniet bona.
19	9	Falsus testis non erit impunítus, et qui lóquitur mendácia períbit.
19	10	Non decent stultum delíciæ, nec servum dominári princípibus.
19	11	Doctrína viri per patiéntiam nóscitur: et glória ejus est iníqua prætérgredi.
19	12	Sicut frémitus leónis, ita et regis ira: et sicut ros super herbam, ita et hiláritas ejus.
19	13	Dolor patris, fílius stultus: et tecta júgiter perstillántia, litigiósa múlier.
19	14	Domus, et divítiæ dantur a paréntibus: a Dómino autem próprie uxor prudens.
19	15	Pigrédo immíttit sopórem, et ánima dissolúta esúriet.
19	16	Qui custódit mandátum, custódit ánimam suam: qui autem négligit viam suam, mortificábitur.
19	17	Fœnerátur Dómino, qui miserétur páuperis: et vicissitúdinem suam reddet ei.
19	18	Erudi fílium tuum, ne despéres: ad interfectiónem autem ejus ne ponas ánimam tuam.
19	19	Qui impátiens est, sustinébit damnum: et cum rapúerit, áliud appónet.
19	20	Audi consílium, et súscipe disciplínam, ut sis sápiens in novíssimis tuis.
19	21	Multæ cogitatiónes in corde viri: volúntas autem Dómini permanébit.
19	22	Homo índigens miséricors est: et mélior est pauper, quam vir mendax.
19	23	Timor Dómini ad vitam: et in plenitúdine commorábitur, absque visitatióne péssima.
19	24	Abscóndit piger manum suam sub ascélla, nec ad os suum ápplicat eam.
19	25	Pestilénte flagelláto stultus sapiéntior erit: si autem corripúeris sapiéntem, intélliget disciplínam.
19	26	Qui afflígit patrem, et fugat matrem, ignominiósus est et infélix.
19	27	Non cesses fili audíre doctrínam, nec ignóres sermónes sciéntiæ.
19	28	Testis iníquus derídet judícium: et os impiórum dévorat iniquitátem.
19	29	Paráta sunt derisóribus judícia: et mállei percutiéntes stultórum corpóribus.
20	1	Luxuriósa res vinum, et tumultuósa ebríetas: quicúmque his delectátur, non erit sápiens.
20	2	Sicut rugítus leónis, ita et terror regis: qui próvocat eum, peccat in ánimam suam.
20	3	Honor est hómini, qui séparat se a contentiónibus: omnes autem stulti miscéntur contuméliis.
20	4	Propter frigus piger aráre nóluit: mendicábit ergo æstáte, et non dábitur illi.
20	5	Sicut aqua profúnda, sic consílium in corde viri: sed homo sápiens exháuriet illud.
20	6	Multi hómines misericórdes vocántur: virum autem fidélem quis invéniet?
20	7	Justus qui ámbulat in simplicitáte sua, beátos post se fílios derelínquet.
20	8	Rex, qui sedet in sólio judícii, díssipat omne malum intúitu suo.
20	9	Quis potest dícere: Mundum est cor meum, purus sum a peccáto?
20	10	Pondus et pondus, mensúra et mensúra: utrúmque abominábile est apud Deum.
20	11	Ex stúdiis suis intellígitur puer, si munda et recta sint ópera ejus.
20	12	Aurem audiéntem, et óculum vidéntem: Dóminus fecit utrúmque.
20	13	Noli dilígere somnum, ne te egéstas ópprimat: áperi óculos tuos, et saturáre pánibus.
20	14	Malum est, malum est, dicit omnis emptor: et cum recésserit, tunc gloriábitur.
20	15	Est aurum et multitúdo gemmárum, et vas pretiósum lábia sciéntiæ.
20	16	Tolle vestiméntum ejus, qui fidejússor éxtitit aliéni, et pro extráneis aufer pignus ab eo.
20	17	Suávis est hómini panis mendácii: et póstea implébitur os ejus cálculo.
20	18	Cogitatiónes consíliis roborántur: et gubernáculis tractánda sunt bella.
20	19	Ei, qui revélat mystéria, et ámbulat fraudulénter, et dilátat lábia sua, ne commisceáris.
20	20	Qui maledícit patri suo et matri, exstinguétur lucérna ejus in médiis ténebris.
20	21	Heréditas, ad quam festinátur in princípio, in novíssimo benedictióne carébit.
20	22	Ne dicas: Reddam malum: exspécta Dóminum, et liberábit te.
20	23	Abominátio est apud Dóminum pondus et pondus: statéra dolósa non est bona.
20	24	A Dómino dirigúntur gressus viri: quis autem hóminum intellígere potest viam suam?
20	25	Ruína est hómini devoráre sanctos, et post vota retractáre.
20	26	Díssipat ímpios rex sápiens, et incúrvat super eos fórnicem.
20	27	Lucérna Dómini spiráculum hóminis, quæ investígat ómnia secréta ventris.
20	28	Misericórdia et véritas custódiunt regem, et roborátur cleméntia thronus ejus.
20	29	Exsultátio júvenum, fortitúdo eórum: et dígnitas senum caníties.
20	30	Livor vúlneris abstérget mala: et plagæ in secretióribus ventris.
21	1	Sicut divisiónes aquárum, ita cor regis in manu Dómini: quocúmque volúerit, inclinábit illud.
21	2	Omnis via viri recta sibi vidétur: appéndit autem corda Dóminus.
21	3	Fácere misericórdiam et judícium, magis placet Dómino, quam víctimæ.
21	4	Exaltátio oculórum est dilatátio cordis: lucérna impiórum peccátum.
21	5	Cogitatiónes robústi semper in abundántia: omnis autem piger semper in egestáte est.
21	6	Qui cóngregat thesáuros lingua mendácii, vanus et excors est, et impingétur ad láqueos mortis.
21	7	Rapínæ impiórum détrahent eos, quia noluérunt fácere judícium.
21	8	Pervérsa via viri aliéna est: qui autem mundus est, rectum opus ejus.
21	9	Mélius est sedére in ángulo dómatis, quam cum mulíere litigiósa, et in domo commúni.
21	10	Anima ímpii desíderat malum: non miserébitur próximo suo.
21	11	Mulctáto pestilénte sapiéntior erit párvulus: et si sectétur sapiéntem, sumet sciéntiam.
21	12	Excógitat justus de domo ímpii, ut détrahat ímpios a malo.
21	13	Qui obtúrat aurem suam ad clamórem páuperis, et ipse clamábit, et non exaudiétur.
21	14	Munus abscónditum exstínguit iras: et donum in sinu indignatiónem máximam.
21	15	Gáudium justo est fácere judícium: et pavor operántibus iniquitátem.
21	16	Vir, qui erráverit a via doctrínæ, in cœtu gigántum commorábitur.
21	17	Qui díligit épulas, in egestáte erit: qui amat vinum, et pínguia, non ditábitur.
21	18	Pro justo datur ímpius: et pro rectis iníquus.
21	19	Mélius est habitáre in terra desérta, quam cum mulíere rixósa et iracúnda.
21	20	Thesáurus desiderábilis, et óleum in habitáculo justi: et imprúdens homo dissipábit illud.
21	21	Qui séquitur justítiam et misericórdiam invéniet vitam, justítiam, et glóriam.
21	22	Civitátem fórtium ascéndit sápiens, et destrúxit robur fidúciæ ejus.
21	23	Qui custódit os suum et linguam suam, custódit ab angústiis ánimam suam.
21	24	Supérbus et árrogans vocátur indóctus, qui in ira operátur supérbiam.
21	25	Desidéria occídunt pigrum: noluérunt enim quidquam manus ejus operári.
21	26	Tota die concupíscit et desíderat: qui autem justus est, tríbuet, et non cessábit.
21	27	Hóstiæ impiórum abominábiles, quia offerúntur ex scélere.
21	28	Testis mendax períbit: vir obédiens loquétur victóriam.
21	29	Vir ímpius procáciter obfírmat vultum suum: qui autem rectus est, córrigit viam suam.
21	30	Non est sapiéntia, non est prudéntia, non est consílium contra Dóminum.
21	31	Equus parátur ad diem belli: Dóminus autem salútem tríbuit.
22	1	Mélius est nomen bonum, quam divítiæ multæ: super argéntum et aurum, grátia bona.
22	2	Dives et pauper obviavérunt sibi: utriúsque operátor est Dóminus.
22	3	Cállidus vidit malum, et abscóndit se: ínnocens pertránsiit, et afflíctus est damno.
22	4	Finis modéstiæ timor Dómini, divítiæ, et glória, et vita.
22	5	Arma et gládii in via pervérsi: custos autem ánimæ suæ longe recédit ab eis.
22	6	Provérbium est: adoléscens juxta viam suam, étiam cum senúerit, non recédet ab ea.
22	7	Dives paupéribus ímperat: et qui áccipit mútuum, servus est fœnerántis.
22	8	Qui séminat iniquitátem, metet mala, et virga iræ suæ consummábitur.
22	9	Qui pronus est ad misericórdiam, benedicétur: de pánibus enim suis dedit páuperi. Victóriam et honórem acquíret qui dat múnera: ánimam autem aufert accipiéntium.
22	10	Ejice derisórem, et exíbit cum eo júrgium, cessabúntque causæ et contuméliæ.
22	11	Qui díligit cordis mundítiam, propter grátiam labiórum suórum habébit amícum regem.
22	12	Oculi Dómini custódiunt sciéntiam: et supplantántur verba iníqui.
22	13	Dicit piger: Leo est foris, in médio plateárum occidéndus sum.
22	14	Fóvea profúnda os aliénæ: cui irátus est Dóminus, íncidet in eam.
22	15	Stultítia colligáta est in corde púeri, et virga disciplínæ fugábit eam.
22	16	Qui calumniátur páuperem, ut áugeat divítias suas, dabit ipse ditióri, et egébit.
22	17	Inclína aurem tuam, et audi verba sapiéntium: appóne autem cor ad doctrínam meam:
22	18	quæ pulchra erit tibi, cum serváveris eam in ventre tuo, et redundábit in lábiis tuis:
22	19	ut sit in Dómino fidúcia tua, unde et osténdi eam tibi hódie.
22	20	Ecce descrípsi eam tibi triplíciter, in cogitatiónibus et sciéntia:
22	21	ut osténderem tibi firmitátem, et elóquia veritátis, respondére ex his illis qui misérunt te.
22	22	Non fácias violéntiam páuperi, quia pauper est: neque cónteras egénum in porta:
22	23	quia judicábit Dóminus causam ejus, et confíget eos, qui confixérunt ánimam ejus.
22	24	Noli esse amícus hómini iracúndo, neque ámbules cum viro furióso:
22	25	ne forte discas sémitas ejus, et sumas scándalum ánimæ tuæ.
22	26	Noli esse cum his, qui defígunt manus suas, et qui vades se ófferunt pro débitis:
22	27	si enim non habes unde restítuas, quid causæ est ut tollat operiméntum de cubíli tuo?
22	28	Ne transgrediáris términos antíquos, quos posuérunt patres tui.
22	29	Vidísti virum velócem in ópere suo? coram régibus stabit, nec erit ante ignóbiles.
23	1	Quando séderis ut cómedas cum príncipe, diligénter atténde quæ appósita sunt ante fáciem tuam:
23	2	et státue cultrum in gútture tuo, si tamen habes in potestáte ánimam tuam.
23	3	Ne desíderes de cibis ejus, in quo est panis mendácii.
23	4	Noli laboráre ut ditéris: sed prudéntiæ tuæ pone modum.
23	5	Ne érigas óculos tuos ad opes, quas non potes habére: quia fácient sibi pennas quasi áquilæ, et volábunt in cælum.
23	6	Ne cómedas cum hómine ínvido, et ne desíderes cibos ejus:
23	7	quóniam in similitúdinem aríoli, et conjectóris, ǽstimat quod ignórat. Cómede et bibe, dicet tibi: et mens ejus non est tecum.
23	8	Cibos, quos coméderas, évomes: et perdes pulchros sermónes tuos.
23	9	In áuribus insipiéntium ne loquáris, quia despícient doctrínam elóquii tui.
23	10	Ne attíngas parvulórum términos, et agrum pupillórum ne intróeas:
23	11	propínquus enim illórum fortis est, et ipse judicábit contra te causam illórum.
23	12	Ingrediátur ad doctrínam cor tuum, et aures tuæ ad verba sciéntiæ.
23	13	Noli subtráhere a púero disciplínam: si enim percússeris eum virga, non moriétur.
23	14	Tu virga percúties eum: et ánimam ejus de inférno liberábis.
23	15	Fili mi, si sápiens fúerit ánimus tuus, gaudébit tecum cor meum:
23	16	et exsultábunt renes mei, cum locúta fúerint rectum lábia tua.
23	17	Non æmulétur cor tuum peccatóres, sed in timóre Dómini esto tota die:
23	18	quia habébis spem in novíssimo, et præstolátio tua non auferétur.
23	19	Audi fili mi, et esto sápiens: et dírige in via ánimum tuum.
23	20	Noli esse in convíviis potatórum, nec in comessatiónibus eórum qui carnes ad vescéndum cónferunt:
23	21	quia vacántes pótibus, et dantes sýmbola consuméntur, et vestiétur pannis dormitátio.
23	22	Audi patrem tuum, qui génuit te: et ne contémnas cum senúerit mater tua.
23	23	Veritátem eme, et noli véndere sapiéntiam, et doctrínam, et intelligéntiam.
23	24	Exsúltat gáudio pater justi: qui sapiéntem génuit, lætábitur in eo.
23	25	Gáudeat pater tuus et mater tua, et exsúltet quæ génuit te.
23	26	Præbe fili mi cor tuum mihi: et óculi tui vias meas custódiant.
23	27	Fóvea enim profúnda est méretrix: et púteus angústus aliéna.
23	28	Insidiátur in via quasi latro, et quos incáutos víderit, interfíciet.
23	29	Cui væ? cujus patri væ? cui rixæ? cui fóveæ? cui sine causa vúlnera? cui suffúsio oculórum?
23	30	Nonne his, qui commorántur in vino, et student calícibus epotándis?
23	31	Ne intueáris vinum quando flavéscit, cum splendúerit in vitro color ejus: ingréditur blande,
23	32	sed in novíssimo mordébit ut cóluber, et sicut régulus venéna diffúndet.
23	33	Oculi tui vidébunt extráneas, et cor tuum loquétur pervérsa.
23	34	Et eris sicut dórmiens in médio mari, et quasi sopítus gubernátor, amísso clavo:
23	35	et dices: Verberavérunt me, sed non dólui: traxérunt me, et ego non sensi: quando evigilábo, et rursus vina repériam?
24	1	Ne æmuléris viros malos, nec desíderes esse cum eis:
24	2	quia rapínas meditátur mens eórum, et fraudes lábia eórum loquúntur.
24	3	Sapiéntia ædificábitur domus, et prudéntia roborábitur.
24	4	In doctrína replebúntur cellária, univérsa substántia pretiósa et pulchérrima.
24	5	Vir sápiens fortis est: et vir doctus robústus et válidus.
24	6	Quia cum dispositióne inítur bellum: et erit salus ubi multa consília sunt.
24	7	Excélsa stulto sapiéntia: in porta non apériet os suum.
24	8	Qui cógitat mala fácere, stultus vocábitur.
24	9	Cogitátio stulti peccátum est, et abominátio hóminum detráctor.
24	10	Si desperáveris lassus in die angústiæ: imminuétur fortitúdo tua.
24	11	Erue eos, qui ducúntur ad mortem: et qui trahúntur ad intéritum liberáre ne cesses.
24	12	Si díxeris: Vires non súppetunt: qui inspéctor est cordis ipse intélligit, et servatórem ánimæ tuæ nihil fallit, reddétque hómini juxta ópera sua.
24	13	Cómede, fili mi, mel, quia bonum est, et favum dulcíssimum gútturi tuo:
24	14	sic et doctrína sapiéntiæ ánimæ tuæ: quam cum invéneris, habébis in novíssimis spem, et spes tua non períbit.
24	15	Ne insidiéris, et quæras impietátem in domo justi, neque vastes réquiem ejus.
24	16	Sépties enim cadet justus, et resúrget: ímpii autem córruent in malum.
24	17	Cum cecíderit inimícus tuus ne gáudeas, et in ruína ejus ne exsúltet cor tuum:
24	18	ne forte vídeat Dóminus, et displíceat ei, et áuferat ab eo iram suam.
24	19	Ne conténdas cum péssimis, nec æmuléris ímpios:
24	20	quóniam non habent futurórum spem mali, et lucérna impiórum exstinguétur.
24	21	Time Dóminum, fili mi, et regem: et cum detractóribus non commisceáris:
24	22	quóniam repénte consúrget perdítio eórum: et ruínam utriúsque quis novit?
24	23	Hæc quoque sapiéntibus: Cognóscere persónam in judício non est bonum.
24	24	Qui dicunt ímpio: Justus es: maledícent eis pópuli, et detestabúntur eos tribus.
24	25	Qui árguunt eum laudabúntur: et super ipsos véniet benedíctio.
24	26	Lábia deosculábitur, qui recta verba respóndet.
24	27	Prǽpara foris opus tuum, et diligénter exérce agrum tuum: ut póstea ædífices domum tuam.
24	28	Ne sis testis frustra contra próximum tuum: nec lactes quemquam lábiis tuis.
24	29	Ne dicas: Quómodo fecit mihi, sic fáciam ei: reddam unicuíque secúndum opus suum.
24	30	Per agrum hóminis pigri transívi, et per víneam viri stulti:
24	31	et ecce totum repléverant urtícæ, et operúerant superfíciem ejus spinæ, et macéria lápidum destrúcta erat.
24	32	Quod cum vidíssem, pósui in corde meo, et exémplo dídici disciplínam.
24	33	Parum, inquam, dórmies, módicum dormitábis, pauxíllum manus cónseres, ut quiéscas:
24	34	et véniet tibi quasi cursor egéstas, et mendícitas quasi vir armátus.
25	1	Hæ quoque parábolæ Salomónis, quas transtulérunt viri Ezechíæ regis Juda.
25	2	Glória Dei est celáre verbum, et glória regum investigáre sermónem.
25	3	Cælum sursum, et terra deórsum, et cor regum inscrutábile.
25	4	Aufer rubíginem de argénto, et egrediétur vas puríssimum.
25	5	Aufer impietátem de vultu regis, et firmábitur justítia thronus ejus.
25	6	Ne gloriósus appáreas coram rege, et in loco magnórum ne stéteris.
25	7	Mélius est enim ut dicátur tibi: Ascénde huc, quam ut humiliéris coram príncipe.
25	8	Quæ vidérunt óculi tui, ne próferas in júrgio cito: ne póstea emendáre non possis, cum dehonestáveris amícum tuum.
25	9	Causam tuam tracta cum amíco tuo, et secrétum extráneo ne revéles:
25	10	ne forte insúltet tibi cum audíerit, et exprobráre non cesset. Grátia et amicítia líberant: quas tibi serva, ne exprobrábilis fias.
25	11	Mala áurea in lectis argénteis, qui lóquitur verbum in témpore suo.
25	12	Ináuris áurea, et margarítum fulgens, qui árguit sapiéntem et aurem obediéntem.
25	13	Sicut frigus nivis in die messis, ita legátus fidélis ei, qui misit eum, ánimam ipsíus requiéscere facit.
25	14	Nubes, et ventus, et plúviæ non sequéntes, vir gloriósus et promíssa non complens.
25	15	Patiéntia leniétur princeps, et lingua mollis confrínget durítiam.
25	16	Mel invenísti: cómede quod súfficit tibi, ne forte satiátus évomas illud.
25	17	Súbtrahe pedem tuum de domo próximi tui, nequándo satiátus óderit te.
25	18	Jáculum, et gládius, et sagítta acúta, homo qui lóquitur contra próximum suum falsum testimónium.
25	19	Dens pútridus, et pes lassus, qui sperat super infidéli in die angústiæ,
25	20	et amíttit pállium in die frígoris. Acétum in nitro, qui cantat cármina cordi péssimo. Sicut tínea vestiménto, et vermis ligno, ita tristítia viri nocet cordi.
25	21	Si esuríerit inimícus tuus, ciba illum: si sitíerit, da ei aquam bíbere:
25	22	prunas enim congregábis super caput ejus, et Dóminus reddet tibi.
25	23	Ventus áquilo díssipat plúvias, et fácies tristis linguam detrahéntem.
25	24	Mélius est sedére in ángulo dómatis, quam cum mulíere litigiósa et in domo commúni.
25	25	Aqua frígida ánimæ sitiénti, et núntius bonus de terra longínqua.
25	26	Fons turbátus pede, et vena corrúpta, justus cadens coram ímpio.
25	27	Sicut qui mel multum cómedit, non est ei bonum: sic qui scrutátor est majestátis, opprimétur a glória.
25	28	Sicut urbs patens et absque murórum ámbitu, ita vir qui non potest in loquéndo cohibére spíritum suum.
26	1	Quómodo nix in æstáte, et plúviæ in messe: sic índecens est stulto glória.
26	2	Sicut avis ad ália tránsvolans, et passer quólibet vadens: sic maledíctum frustra prolátum in quémpiam supervéniet.
26	3	Flagéllum equo, et camus ásino, et virga in dorso imprudéntium.
26	4	Ne respóndeas stulto juxta stultítiam suam, ne efficiáris ei símilis.
26	5	Respónde stulto juxta stultítiam suam, ne sibi sápiens esse videátur.
26	6	Claudus pédibus, et iniquitátem bibens, qui mittit verba per núntium stultum.
26	7	Quómodo pulchras frustra habet claudus tíbias: sic índecens est in ore stultórum parábola.
26	8	Sicut qui mittit lápidem in acérvum Mercúrii: ita qui tríbuit insipiénti honórem.
26	9	Quómodo si spina nascátur in manu temulénti: sic parábola in ore stultórum.
26	10	Judícium detérminat causas: et qui impónit stulto siléntium, iras mítigat.
26	11	Sicut canis, qui revértitur ad vómitum suum, sic imprúdens, qui íterat stultítiam suam.
26	12	Vidísti hóminem sapiéntem sibi vidéri? magis illo spem habébit insípiens.
26	13	Dicit piger: Leo est in via, et leǽna in itinéribus:
26	14	sicut óstium vértitur in cárdine suo, ita piger in léctulo suo.
26	15	Abscóndit piger manum sub ascélla sua, et labórat si ad os suum eam convérterit.
26	16	Sapiéntior sibi piger vidétur septem viris loquéntibus senténtias.
26	17	Sicut qui apprehéndit áuribus canem, sic qui transit impátiens, et commiscétur rixæ altérius.
26	18	Sicut nóxius est qui mittit sagíttas, et lánceas in mortem:
26	19	ita vir fraudulénter nocet amíco suo: et cum fúerit deprehénsus dicit: Ludens feci.
26	20	Cum defécerint ligna, exstinguétur ignis: et susurróne subtrácto, júrgia conquiéscent.
26	21	Sicut carbónes ad prunas, et ligna ad ignem, sic homo iracúndus súscitat rixas.
26	22	Verba susurrónis quasi simplícia, et ipsa pervéniunt ad íntima ventris.
26	23	Quómodo si argénto sórdido ornáre velis vas fíctile, sic lábia tuméntia cum péssimo corde sociáta.
26	24	Lábiis suis intellígitur inimícus, cum in corde tractáverit dolos.
26	25	Quando submíserit vocem suam, ne credíderis ei: quóniam septem nequítiæ sunt in corde illíus.
26	26	Qui óperit ódium fraudulénter, revelábitur malítia ejus in consílio.
26	27	Qui fodit fóveam, íncidet in eam: et qui volvit lápidem, revertétur ad eum.
26	28	Lingua fallax non amat veritátem: et os lúbricum operátur ruínas.
27	1	Ne gloriéris in crástinum, ignórans quid superventúra páriat dies.
27	2	Laudet te aliénus, et non os tuum: extráneus, et non lábia tua.
27	3	Grave est saxum, et onerósa aréna: sed ira stulti utróque grávior.
27	4	Ira non habet misericórdiam, nec erúmpens furor: et ímpetum concitáti ferre quis póterit?
27	5	Mélior est manifésta corréptio, quam amor abscónditus.
27	6	Melióra sunt vúlnera diligéntis, quam fraudulénta óscula odiéntis.
27	7	Anima saturáta calcábit favum: et ánima esúriens étiam amárum pro dulci sumet.
27	8	Sicut avis tránsmigrans de nido suo, sic vir qui derelínquit locum suum.
27	9	Unguénto et váriis odóribus delectátur cor, et bonis amíci consíliis ánima dulcorátur.
27	10	Amícum tuum et amícum patris tui ne dimíseris: et domum fratris tui ne ingrediáris in die afflictiónis tuæ. Mélior est vicínus juxta, quam frater procul.
27	11	Stude sapiéntiæ fili mi, et lætífica cor meum: ut possis exprobránti respondére sermónem.
27	12	Astútus videns malum, abscónditus est: párvuli transeúntes sustinuérunt dispéndia.
27	13	Tolle vestiméntum ejus, qui spopóndit pro extráneo: et pro aliénis aufer ei pignus.
27	14	Qui benedícit próximo suo voce grandi, de nocte consúrgens maledicénti símilis erit.
27	15	Tecta perstillántia in die frígoris, et litigiósa múlier comparántur:
27	16	qui rétinet eam, quasi qui ventum téneat, et óleum déxteræ suæ vocábit.
27	17	Ferrum ferro exacúitur, et homo exácuit fáciem amíci sui.
27	18	Qui servat ficum, cómedet fructus ejus: et qui custos est dómini sui, glorificábitur.
27	19	Quómodo in aquis respléndent vultus prospiciéntium, sic corda hóminum manifésta sunt prudéntibus.
27	20	Inférnus et perdítio numquam impléntur: simíliter et óculi hóminum insatiábiles.
27	21	Quómodo probátur in conflatório argéntum, et in fornáce aurum: sic probátur homo ore laudántis. Cor iníqui inquírit mala, cor autem rectum inquírit sciéntiam.
27	22	Si contúderis stultum in pila quasi ptísanas feriénte désuper pilo, non auferétur ab eo stultítia ejus.
27	23	Diligénter agnósce vultum pécoris tui, tuósque greges consídera:
27	24	non enim habébis júgiter potestátem: sed coróna tribuétur in generatiónem et generatiónem.
27	25	Apérta sunt prata, et apparuérunt herbæ viréntes, et collécta sunt fœna de móntibus.
27	26	Agni ad vestiméntum tuum: et hædi, ad agri prétium.
27	27	Suffíciat tibi lac caprárum in cibos tuos, et in necessária domus tuæ: et ad victum ancíllis tuis.
28	1	Fugit ímpius némine persequénte: justus autem quasi leo confídens, absque terróre erit.
28	2	Propter peccáta terræ multi príncipes ejus: et propter hóminis sapiéntiam, et horum sciéntiam quæ dicúntur, vita ducis lóngior erit.
28	3	Vir pauper calúmnians páuperes, símilis est imbri veheménti in quo parátur fames.
28	4	Qui derelínquunt legem, laudant ímpium: qui custódiunt, succendúntur contra eum.
28	5	Viri mali non cógitant judícium: qui autem inquírunt Dóminum, animadvértunt ómnia.
28	6	Mélior est pauper ámbulans in simplicitáte sua, quam dives in pravis itinéribus.
28	7	Qui custódit legem, fílius sápiens est: qui autem comessatóres pascit, confúndit patrem suum.
28	8	Qui coacérvat divítias usúris et fœ́nore, liberáli in páuperes cóngregat eas.
28	9	Qui declínat aures suas ne áudiat legem, orátio ejus erit exsecrábilis.
28	10	Qui décipit justos in via mala, in intéritu suo córruet: et símplices possidébunt bona ejus.
28	11	Sápiens sibi vidétur vir dives: pauper autem prudens scrutábitur eum.
28	12	In exsultatióne justórum multa glória est: regnántibus ímpiis, ruínæ hóminum.
28	13	Qui abscóndit scélera sua, non dirigétur: qui autem conféssus fúerit, et relíquerit ea, misericórdiam consequétur.
28	14	Beátus homo, qui semper est pávidus: qui vero mentis est duræ, córruet in malum.
28	15	Leo rúgiens, et ursus esúriens, princeps ímpius super pópulum páuperem.
28	16	Dux índigens prudéntia, multos ópprimet per calúmniam: qui autem odit avarítiam, longi fient dies ejus.
28	17	Hóminem, qui calumniátur ánimæ sánguinem, si usque ad lacum fúgerit, nemo sústinet.
28	18	Qui ámbulat simplíciter, salvus erit: qui pervérsis gráditur viis, cóncidet semel.
28	19	Qui operátur terram suam, satiábitur pánibus: qui autem sectátur ótium, replébitur egestáte.
28	20	Vir fidélis multum laudábitur: qui autem festínat ditári, non erit ínnocens.
28	21	Qui cognóscit in judício fáciem, non bene facit: iste et pro buccélla panis déserit veritátem.
28	22	Vir qui festínat ditári, et áliis ínvidet, ignórat quod egéstas supervéniet ei.
28	23	Qui córripit hóminem, grátiam póstea invéniet apud eum, magis quam ille, qui per linguæ blandiménta décipit.
28	24	Qui súbtrahit áliquid a patre suo, et a matre: et dicit hoc non esse peccátum, párticeps homicídæ est.
28	25	Qui se jactat et dilátat, júrgia cóncitat: qui vero sperat in Dómino, sanábitur.
28	26	Qui confídit in corde suo, stultus est: qui autem gráditur sapiénter, ipse salvábitur.
28	27	Qui dat páuperi, non indigébit: qui déspicit deprecántem, sustinébit penúriam.
28	28	Cum surréxerint ímpii, abscondéntur hómines: cum illi períerint, multiplicabúntur justi.
29	1	Viro, qui corripiéntem dura cervíce contémnit, repentínus ei supervéniet intéritus: et eum sánitas non sequétur.
29	2	In multiplicatióne justórum lætábitur vulgus: cum ímpii súmpserint principátum, gemet pópulus.
29	3	Vir, qui amat sapiéntiam, lætíficat patrem suum: qui autem nutrit scorta, perdet substántiam.
29	4	Rex justus érigit terram: vir avárus déstruet eam.
29	5	Homo, qui blandis fictísque sermónibus lóquitur amíco suo, rete expándit gréssibus ejus.
29	6	Peccántem virum iníquum invólvet láqueus: et justus laudábit atque gaudébit.
29	7	Novit justus causam páuperum: ímpius ignórat sciéntiam.
29	8	Hómines pestiléntes díssipant civitátem: sapiéntes vero avértunt furórem.
29	9	Vir sápiens, si cum stulto conténderit, sive irascátur, sive rídeat, non invéniet réquiem.
29	10	Viri sánguinum odérunt símplicem: justi autem quærunt ánimam ejus.
29	11	Totum spíritum suum profert stultus: sápiens differt, et resérvat in pósterum.
29	12	Princeps, qui libénter audit verba mendácii, omnes minístros habet ímpios.
29	13	Pauper et créditor obviavérunt sibi: utriúsque illuminátor est Dóminus.
29	14	Rex, qui júdicat in veritáte páuperes, thronus ejus in ætérnum firmábitur.
29	15	Virga atque corréptio tríbuit sapiéntiam: puer autem, qui dimíttitur voluntáti suæ, confúndit matrem suam.
29	16	In multiplicatióne impiórum multiplicabúntur scélera, et justi ruínas eórum vidébunt.
29	17	Erudi fílium tuum, et refrigerábit te, et dabit delícias ánimæ tuæ.
29	18	Cum prophetía defécerit, dissipábitur pópulus: qui vero custódit legem, beátus est.
29	19	Servus verbis non potest erudíri: quia quod dicis intélligit, et respondére contémnit.
29	20	Vidísti hóminem velócem ad loquéndum? stultítia magis speránda est, quam illíus corréptio.
29	21	Qui delicáte a puerítia nutrit servum suum, póstea séntiet eum contumácem.
29	22	Vir iracúndus próvocat rixas: et qui ad indignándum fácilis est, erit ad peccándum proclívior.
29	23	Supérbum séquitur humílitas: et húmilem spíritu suscípiet glória.
29	24	Qui cum fure partícipat, odit ánimam suam: adjurántem audit, et non índicat.
29	25	Qui timet hóminem, cito córruet: qui sperat in Dómino, sublevábitur.
29	26	Multi requírunt fáciem príncipis: et judícium a Dómino egréditur singulórum.
29	27	Abominántur justi virum ímpium: et abominántur ímpii eos, qui in recta sunt via. Verbum custódiens fílius, extra perditiónem erit.
30	1	Verba Congregántis, fílii Voméntis. Vísio, quam locútus est vir cum quo est Deus, et qui Deo secum moránte confortátus, ait:
30	2	Stultíssimus sum virórum, et sapiéntia hóminum non est mecum.
30	3	Non dídici sapiéntiam, et non novi sciéntiam sanctórum.
30	4	Quis ascéndit in cælum, atque descéndit? quis contínuit spíritum in mánibus suis? quis colligávit aquas quasi in vestiménto? quis suscitávit omnes términos terræ? quod nomen est ejus, et quod nomen fílii ejus, si nosti?
30	5	Omnis sermo Dei ignítus: clýpeus est sperántibus in se:
30	6	ne addas quidquam verbis illíus, et arguáris inveniarísque mendax.
30	7	Duo rogávi te: ne déneges mihi ántequam móriar:
30	8	vanitátem et verba mendácia longe fac a me: mendicitátem et divítias ne déderis mihi: tríbue tantum víctui meo necessária:
30	9	ne forte satiátus illíciar ad negándum, et dicam: Quis est Dóminus? aut egestáte compúlsus, furer, et perjúrem nomen Dei mei.
30	10	Ne accúses servum ad dóminum suum, ne forte maledícat tibi, et córruas.
30	11	Generátio, quæ patri suo maledícit, et quæ matri suæ non benedícit.
30	12	Generátio, quæ sibi munda vidétur, et tamen non est lota a sórdibus suis.
30	13	Generátio, cujus excélsi sunt óculi, et pálpebræ ejus in alta surréctæ.
30	14	Generátio, quæ pro déntibus gládios habet, et commándit moláribus suis, ut cómedat ínopes de terra, et páuperes ex homínibus.
30	15	Sanguisúgæ duæ sunt fíliæ, dicéntes: Affer, affer. Tria sunt insaturabília, et quartum quod numquam dicit: Súfficit.
30	16	Inférnus, et os vulvæ, et terra, quæ non satiátur aqua: ignis vero numquam dicit: Súfficit.
30	17	Oculum, qui subsánnat patrem, et qui déspicit partum matris suæ, effódiant eum corvi de torréntibus, et cómedant eum fílii áquilæ.
30	18	Tria sunt difficília mihi, et quartum pénitus ignóro:
30	19	viam áquilæ in cælo, viam cólubri super petram, viam navis in médio mari, et viam viri in adolescéntia.
30	20	Talis est et via mulíeris adúlteræ, quæ cómedit, et tergens os suum dicit: Non sum operáta malum.
30	21	Per tria movétur terra, et quartum non potest sustinére:
30	22	per servum, cum regnáverit: per stultum, cum saturátus fúerit cibo:
30	23	per odiósam mulíerem, cum in matrimónio fúerit assúmpta: et per ancíllam, cum fúerit heres dóminæ suæ.
30	24	Quátuor sunt mínima terræ, et ipsa sunt sapientióra sapiéntibus:
30	25	formícæ, pópulus infírmus, qui prǽparat in messe cibum sibi:
30	26	lepúsculus, plebs inválida, qui cóllocat in petra cubíle suum:
30	27	regem locústa non habet, et egréditur univérsa per turmas suas:
30	28	stéllio mánibus nítitur, et morátur in ǽdibus regis.
30	29	Tria sunt, quæ bene gradiúntur, et quartum, quod incédit felíciter:
30	30	leo fortíssimus bestiárum, ad nullíus pavébit occúrsum:
30	31	gallus succínctus lumbos: et áries: nec est rex, qui resístat ei.
30	32	Est qui stultus appáruit postquam elevátus est in sublíme: si enim intellexísset, ori suo imposuísset manum.
30	33	Qui autem fórtiter premit úbera ad eliciéndum lac, éxprimit butýrum: et qui veheménter emúngit, élicit sánguinem: et qui próvocat iras prodúcit discórdias.
31	1	Verba Lamuélis regis. Vísio, qua erudívit eum mater sua.
31	2	Quid dilécte mi? quid dilécte úteri mei? quid dilécte votórum meórum?
31	3	Ne déderis muliéribus substántiam tuam, et divítias tuas ad deléndos reges.
31	4	Noli régibus, o Lámuel, noli régibus dare vinum, quia nullum secrétum est ubi regnat ebríetas:
31	5	et ne forte bibant, et obliviscántur judiciórum, et mutent causam filiórum páuperis.
31	6	Date síceram mœréntibus, et vinum his, qui amáro sunt ánimo:
31	7	bibant, et obliviscántur egestátis suæ, et dolóris sui non recordéntur ámplius.
31	8	Aperi os tuum muto, et causis ómnium filiórum qui pertránseunt:
31	9	aperi os tuum, decérne quod justum est, et júdica ínopem et páuperem.
31	10	Mulíerem fortem quis invéniet? procul et de últimis fínibus prétium ejus.
31	11	Confídit in ea cor viri sui, et spóliis non indigébit.
31	12	Reddet ei bonum, et non malum, ómnibus diébus vitæ suæ.
31	13	Quæsívit lanam et linum, et operáta est consílio mánuum suárum.
31	14	Facta est quasi navis institóris, de longe portans panem suum.
31	15	Et de nocte surréxit, dedítque prædam domésticis suis, et cibária ancíllis suis.
31	16	Considerávit agrum, et emit eum: de fructu mánuum suárum plantávit víneam.
31	17	Accínxit fortitúdine lumbos suos, et roborávit bráchium suum.
31	18	Gustávit, et vidit quia bona est negotiátio ejus: non exstinguétur in nocte lucérna ejus.
31	19	Manum suam misit ad fórtia, et dígiti ejus apprehendérunt fusum.
31	20	Manum suam apéruit ínopi, et palmas suas exténdit ad páuperem.
31	21	Non timébit dómui suæ a frigóribus nivis: omnes enim doméstici ejus vestíti sunt duplícibus.
31	22	Stragulátam vestem fecit sibi: byssus, et púrpura induméntum ejus.
31	23	Nóbilis in portis vir ejus, quando séderit cum senatóribus terræ.
31	24	Síndonem fecit, et véndidit, et cíngulum trádidit Chananǽo.
31	25	Fortitúdo et decor induméntum ejus, et ridébit in die novíssimo.
31	26	Os suum apéruit sapiéntiæ, et lex cleméntiæ in lingua ejus.
31	27	Considerávit sémitas domus suæ, et panem otiósa non comédit.
31	28	Surrexérunt fílii ejus, et beatíssimam prædicavérunt: vir ejus, et laudávit eam.
31	29	Multæ fíliæ congregavérunt divítias: tu supergréssa es univérsas.
31	30	Fallax grátia, et vana est pulchritúdo: múlier timens Dóminum, ipsa laudábitur.
31	31	Date ei de fructu mánuum suárum, et laudent eam in portis ópera ejus.
