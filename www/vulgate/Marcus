1	1	Inítium Evangélii Jesu Christi, Fílii Dei.
1	2	Sicut scriptum est in Isaía prophéta: Ecce ego mitto ángelum meum ante fáciem tuam, qui præparábit viam tuam ante te.
1	3	Vox clamántis in desérto: Paráte viam Dómini, rectas fácite sémitas ejus.
1	4	Fuit Joánnes in desérto baptízans, et prǽdicans baptísmum pœniténtiæ in remissiónem peccatórum.
1	5	Et egrediebátur ad eum omnis Judǽæ régio, et Jerosolymítæ univérsi, et baptizabántur ab illo in Jordánis flúmine, confiténtes peccáta sua.
1	6	Et erat Joánnes vestítus pilis caméli, et zona pellícea circa lumbos ejus, et locústas, et mel silvéstre edébat. Et prædicábat dicens:
1	7	Venit fórtior me post me, cujus non sum dignus procúmbens sólvere corrígiam calceamentórum ejus.
1	8	Ego baptizávi vos aqua, ille vero baptizábit vos Spíritu sancto.
1	9	Et factum est: in diébus illis venit Jesus a Názareth Galilǽæ: et baptizátus est a Joánne in Jordáne.
1	10	Et statim ascéndens de aqua, vidit cælos apértos, et Spíritum tamquam colúmbam descendéntem, et manéntem in ipso.
1	11	Et vox facta est de cælis: Tu es Fílius meus diléctus, in te complácui.
1	12	Et statim Spíritus éxpulit eum in desértum.
1	13	Et erat in desérto quadragínta diébus, et quadragínta nóctibus: et tentabátur a Sátana: erátque cum béstiis, et ángeli ministrábant illi.
1	14	Postquam autem tráditus est Joánnes, venit Jesus in Galilǽam, prǽdicans Evangélium regni Dei,
1	15	et dicens: Quóniam implétum est tempus, et appropinquávit regnum Dei: pœnitémini, et crédite Evangélio.
1	16	Et prætériens secus mare Galilǽæ, vidit Simónem, et Andréam fratrem ejus, mitténtes rétia in mare (erant enim piscatóres),
1	17	et dixit eis Jesus: Veníte post me, et fáciam vos fíeri piscatóres hóminum.
1	18	Et prótinus relíctis rétibus, secúti sunt eum.
1	19	Et progréssus inde pusíllum, vidit Jacóbum Zebedǽi, et Joánnem fratrem ejus, et ipsos componéntes rétia in navi:
1	20	et statim vocávit illos. Et relícto patre suo Zebedǽo in navi cum mercenáriis, secúti sunt eum.
1	21	Et ingrediúntur Caphárnaum: et statim sábbatis ingréssus in synagógam, docébat eos.
1	22	Et stupébant super doctrína ejus: erat enim docens eos quasi potestátem habens, et non sicut scribæ.
1	23	Et erat in synagóga eórum homo in spíritu immúndo: et exclamávit,
1	24	dicens: Quid nobis et tibi, Jesu Nazaréne? venísti pérdere nos? scio qui sis, Sanctus Dei.
1	25	Et comminátus est ei Jesus, dicens: Obmutésce, et exi de hómine.
1	26	Et discérpens eum spíritus immúndus, et exclámans voce magna, éxiit ab eo.
1	27	Et miráti sunt omnes, ita ut conquírerent inter se dicéntes: Quidnam est hoc? quænam doctrína hæc nova? quia in potestáte étiam spirítibus immúndis ímperat, et obédiunt ei.
1	28	Et procéssit rumor ejus statim in omnem regiónem Galilǽæ.
1	29	Et prótinus egrediéntes de synagóga, venérunt in domum Simónis, et Andréæ cum Jacóbo, et Joánne.
1	30	Decumbébat autem socrus Simónis febrícitans: et statim dicunt ei de illa.
1	31	Et accédens elevávit eam, apprehénsa manu ejus: et contínuo dimísit eam febris, et ministrábat eis.
1	32	Véspere autem facto cum occidísset sol, afferébant ad eum omnes male habéntes, et dæmónia habéntes:
1	33	et erat omnis cívitas congregáta ad jánuam.
1	34	Et curávit multos, qui vexabántur váriis languóribus, et dæmónia multa ejiciébat, et non sinébat ea loqui, quóniam sciébant eum.
1	35	Et dilúculo valde surgens, egréssus ábiit in desértum locum, ibíque orábat.
1	36	Et prosecútus est eum Simon, et qui cum illo erant.
1	37	Et cum inveníssent eum, dixérunt ei: Quia omnes quærunt te.
1	38	Et ait illis: Eámus in próximos vicos, et civitátes, ut et ibi prǽdicem: ad hoc enim veni.
1	39	Et erat prǽdicans in synagógis eórum, et in omni Galilǽa, et dæmónia ejíciens.
1	40	Et venit ad eum leprósus déprecans eum: et genu flexo dixit ei: Si vis, potes me mundáre.
1	41	Jesus autem misértus ejus, exténdit manum suam: et tangens eum, ait illi: Volo: mundáre.
1	42	Et cum dixísset, statim discéssit ab eo lepra, et mundátus est.
1	43	Et comminátus est ei, statímque ejécit illum,
1	44	et dicit ei: Vide némini díxeris: sed vade, osténde te príncipi sacerdótum, et offer pro emundatióne tua, quæ præcépit Móyses in testimónium illis.
1	45	At ille egréssus cœpit prædicáre, et diffamáre sermónem, ita ut jam non posset maniféste introíre in civitátem, sed foris in desértis locis esset, et conveniébant ad eum úndique.
2	1	Et íterum intrávit Caphárnaum post dies,
2	2	et audítum est quod in domo esset, et convenérunt multi, ita ut non cáperet neque ad jánuam, et loquebátur eis verbum.
2	3	Et venérunt ad eum feréntes paralýticum, qui a quátuor portabátur.
2	4	Et cum non possent offérre eum illi præ turba, nudavérunt tectum ubi erat: et patefaciéntes submisérunt grabátum, in quo paralýticus jacébat.
2	5	Cum autem vidísset Jesus fidem illórum, ait paralýtico: Fili, dimittúntur tibi peccáta tua.
2	6	Erant autem illic quidam de scribis sedéntes, et cogitántes in córdibus suis:
2	7	Quid hic sic lóquitur? blasphémat. Quis potest dimíttere peccáta, nisi solus Deus?
2	8	Quo statim cógnito Jesus spíritu suo, quia sic cogitárent intra se, dicit illis: Quid ista cogitátis in córdibus vestris?
2	9	Quid est facílius dícere paralýtico: Dimittúntur tibi peccáta tua: an dícere: Surge, tolle grabátum tuum, et ámbula?
2	10	Ut autem sciátis quia Fílius hóminis habet potestátem in terra dimitténdi peccáta, (ait paralýtico)
2	11	tibi dico: Surge, tolle grabátum tuum, et vade in domum tuam.
2	12	Et statim surréxit ille: et, subláto grabáto, ábiit coram ómnibus, ita ut miraréntur omnes, et honorificárent Deum, dicéntes: Quia numquam sic vídimus.
2	13	Et egréssus est rursus ad mare, omnísque turba veniébat ad eum, et docébat eos.
2	14	Et cum præteríret, vidit Levi Alphǽi sedéntem ad telónium, et ait illi: Séquere me. Et surgens secútus est eum.
2	15	Et factum est, cum accúmberet in domo illíus, multi publicáni, et peccatóres simul discumbébant cum Jesu, et discípulis ejus: erant enim multi, qui et sequebántur eum.
2	16	Et scribæ, et Pharisǽi vidéntes quia manducáret cum publicánis, et peccatóribus, dicébant discípulis ejus: Quare cum publicánis, et peccatóribus mandúcat et bibit Magíster vester?
2	17	Hoc audíto Jesus ait illis: Non necésse habent sani médico, sed qui male habent: non enim veni vocáre justos, sed peccatóres.
2	18	Et erant discípuli Joánnis, et Pharisǽi jejunántes: et véniunt, et dicunt illi: Quare discípuli Joánnis, et Pharisæórum jejúnant, tui autem discípuli non jejúnant?
2	19	Et ait illis Jesus: Numquid possunt fílii nuptiárum, quámdiu sponsus cum illis est, jejunáre? Quanto témpore habent secum sponsum, non possunt jejunáre.
2	20	Vénient autem dies cum auferétur ab eis sponsus: et tunc jejunábunt in illis diébus.
2	21	Nemo assuméntum panni rudis ássuit vestiménto véteri: alióquin aufert suppleméntum novum a véteri, et major scissúra fit.
2	22	Et nemo mittit vinum novum in utres véteres: alióquin dirúmpet vinum utres, et vinum effundétur, et utres períbunt: sed vinum novum in utres novos mitti debet.
2	23	Et factum est íterum cum Dóminus sábbatis ambuláret per sata, et discípuli ejus cœpérunt prógredi, et véllere spicas.
2	24	Pharisǽi autem dicébant ei: Ecce, quid fáciunt sábbatis quod non licet?
2	25	Et ait illis: Numquam legístis quid fécerit David, quando necessitátem hábuit, et esúriit ipse, et qui cum eo erant?
2	26	quómodo introívit in domum Dei sub Abíathar príncipe sacerdótum, et panes propositiónis manducávit, quos non licébat manducáre, nisi sacerdótibus, et dedit eis, qui cum eo erant?
2	27	Et dicébat eis: Sábbatum propter hóminem factum est, et non homo propter sábbatum.
2	28	Itaque Dóminus est Fílius hóminis, étiam sábbati.
3	1	Et introívit íterum in synagógam: et erat ibi homo habens manum áridam.
3	2	Et observábant eum, si sábbatis curáret, ut accusárent illum.
3	3	Et ait hómini habénti manum áridam: Surge in médium.
3	4	Et dicit eis: Licet sábbatis benefácere, an male? ánimam salvam fácere, an pérdere? At illi tacébant.
3	5	Et circumspíciens eos cum ira, contristátus super cæcitáte cordis eórum, dicit hómini: Exténde manum tuam. Et exténdit, et restitúta est manus illi.
3	6	Exeúntes autem Pharisǽi, statim cum Herodiánis consílium faciébant advérsus eum quómodo eum pérderent.
3	7	Jesus autem cum discípulis suis secéssit ad mare: et multa turba a Galilǽa, et Judǽa secúta est eum,
3	8	et ab Jerosólymis, et ab Idumǽa, et trans Jordánem: et qui circa Tyrum, et Sidónem, multitúdo magna, audiéntes quæ faciébat, venérunt ad eum.
3	9	Et dicit discípulis suis ut navícula sibi deservíret propter turbam, ne comprímerent eum.
3	10	Multos enim sanábat, ita ut irrúerent in eum ut illum tángerent quotquot habébant plagas.
3	11	Et spíritus immúndi, cum illum vidébant, procidébant ei: et clamábant, dicéntes:
3	12	Tu es Fílius Dei. Et veheménter comminabátur eis ne manifestárent illum.
3	13	Et ascéndens in montem vocávit ad se quos vóluit ipse: et venérunt ad eum.
3	14	Et fecit ut essent duódecim cum illo: et ut mítteret eos prædicáre.
3	15	Et dedit illis potestátem curándi infirmitátes, et ejiciéndi dæmónia.
3	16	Et impósuit Simóni nomen Petrus:
3	17	et Jacóbum Zebedǽi, et Joánnem fratrem Jacóbi, et impósuit eis nómina Boanérges, quod est, Fílii tonítrui:
3	18	et Andréam, et Philíppum, et Bartholomǽum, et Matthǽum, et Thomam, et Jacóbum Alphǽi, et Thaddǽum, et Simónem Cananǽum,
3	19	et Judam Iscariótem, qui et trádidit illum.
3	20	Et véniunt ad domum: et cónvenit íterum turba, ita ut non possent neque panem manducáre.
3	21	Et cum audíssent sui, exiérunt tenére eum: dicébant enim: Quóniam in furórem versus est.
3	22	Et scribæ, qui ab Jerosólymis descénderant, dicébant: Quóniam Beélzebub habet, et quia in príncipe dæmoniórum éjicit dæmónia.
3	23	Et convocátis eis in parábolis dicébat illis: Quómodo potest Sátanas Sátanam ejícere?
3	24	Et si regnum in se dividátur, non potest regnum illud stare.
3	25	Et si domus super semetípsam dispertiátur, non potest domus illa stare.
3	26	Et si Sátanas consurréxerit in semetípsum, dispertítus est, et non póterit stare, sed finem habet.
3	27	Nemo potest vasa fortis ingréssus in domum dirípere, nisi prius fortem álliget, et tunc domum ejus dirípiet.
3	28	Amen dico vobis, quóniam ómnia dimitténtur fíliis hóminum peccáta, et blasphémiæ, quibus blasphemáverint:
3	29	qui autem blasphemáverit in Spíritum sanctum, non habébit remissiónem in ætérnum, sed reus erit ætérni delícti.
3	30	Quóniam dicébant: Spíritum immúndum habet.
3	31	Et véniunt mater ejus et fratres: et foris stantes misérunt ad eum vocántes eum,
3	32	et sedébat circa eum turba: et dicunt ei: Ecce mater tua, et fratres tui foris quærunt te.
3	33	Et respóndens eis, ait: Quæ est mater mea, et fratres mei?
3	34	Et circumspíciens eos, qui in circúitu ejus sedébant, ait: Ecce mater mea, et fratres mei.
3	35	Qui enim fécerit voluntátem Dei, hic frater meus, et soror mea, et mater est.
4	1	Et íterum cœpit docére ad mare: et congregáta est ad eum turba multa, ita ut navim ascéndens sedéret in mari, et omnis turba circa mare super terram erat:
4	2	et docébat eos in parábolis multa, et dicébat illis in doctrína sua:
4	3	Audíte: ecce éxiit séminans ad seminándum.
4	4	Et dum séminat, áliud cécidit circa viam, et venérunt vólucres cæli, et comedérunt illud.
4	5	Aliud vero cécidit super petrósa, ubi non hábuit terram multam: et statim exórtum est, quóniam non habébat altitúdinem terræ:
4	6	et quando exórtus est sol, exæstuávit: et eo quod non habébat radícem, exáruit.
4	7	Et áliud cécidit in spinas: et ascendérunt spinæ, et suffocavérunt illud, et fructum non dedit.
4	8	Et áliud cécidit in terram bonam: et dabat fructum ascendéntem, et crescéntem: et afferébat unum trigínta, unum sexagínta, et unum centum.
4	9	Et dicébat: Qui habet aures audiéndi, áudiat.
4	10	Et cum esset singuláris, interrogavérunt eum hi, qui cum eo erant duódecim, parábolam.
4	11	Et dicébat eis: Vobis datum est nosse mystérium regni Dei: illis autem, qui foris sunt, in parábolis ómnia fiunt:
4	12	ut vidéntes vídeant, et non vídeant: et audiéntes áudiant, et non intélligant: nequándo convertántur, et dimittántur eis peccáta.
4	13	Et ait illis: Nescítis parábolam hanc? Et quómodo omnes parábolas cognoscétis?
4	14	Qui séminat, verbum séminat.
4	15	Hi autem sunt, qui circa viam, ubi seminátur verbum, et cum audíerint, conféstim venit Sátanas, et aufert verbum, quod seminátum est in córdibus eórum.
4	16	Et hi sunt simíliter, qui super petrósa seminántur: qui cum audíerint verbum, statim cum gáudio accípiunt illud:
4	17	et non habent radícem in se, sed temporáles sunt: deínde orta tribulatióne et persecutióne propter verbum, conféstim scandalizántur.
4	18	Et álii sunt, qui in spinas seminántur: hi sunt, qui verbum áudiunt,
4	19	et ærúmnæ sǽculi, et decéptio divitiárum, et circa réliqua concupiscéntiæ introëúntes suffócant verbum, et sine fructu effícitur.
4	20	Et hi sunt, qui super terram bonam semináti sunt, qui áudiunt verbum, et suscípiunt, et fructíficant, unum trigínta, unum sexagínta, et unum centum.
4	21	Et dicébat illis: Numquid venit lucérna ut sub módio ponátur, aut sub lecto? nonne ut super candelábrum ponátur?
4	22	Non est enim áliquid abscónditum, quod non manifestétur: nec factum est occúltum, sed ut in palam véniat.
4	23	Si quis habet aures audiéndi, áudiat.
4	24	Et dicébat illis: Vidéte quid audiátis. In qua mensúra mensi fuéritis, remetiétur vobis, et adjiciétur vobis.
4	25	Qui enim habet, dábitur illi: et qui non habet, étiam quod habet auferétur ab eo.
4	26	Et dicébat: Sic est regnum Dei, quemádmodum si homo jáciat seméntem in terram,
4	27	et dórmiat, et exsúrgat nocte et die, et semen gérminet, et incréscat dum nescit ille.
4	28	Ultro enim terra fructíficat, primum herbam, deínde spicam, deínde plenum fruméntum in spica.
4	29	Et cum prodúxerit fructus, statim mittit falcem, quóniam adest messis.
4	30	Et dicébat: Cui assimilábimus regnum Dei? aut cui parábolæ comparábimus illud?
4	31	Sicut granum sinápis, quod cum seminátum fúerit in terra, minus est ómnibus semínibus, quæ sunt in terra:
4	32	et cum seminátum fúerit, ascéndit, et fit majus ómnibus oléribus, et facit ramos magnos, ita ut possint sub umbra ejus aves cæli habitáre.
4	33	Et tálibus multis parábolis loquebátur eis verbum, prout póterant audíre:
4	34	sine parábola autem non loquebátur eis: seórsum autem discípulis suis disserébat ómnia.
4	35	Et ait illis in illa die, cum sero esset factum: Transeámus contra.
4	36	Et dimitténtes turbam, assúmunt eum ita ut erat in navi: et áliæ naves erant cum illo.
4	37	Et facta est procélla magna venti, et fluctus mittébat in navim, ita ut implerétur navis.
4	38	Et erat ipse in puppi super cervícal dórmiens: et éxcitant eum, et dicunt illi: Magíster, non ad te pértinet, quia perímus?
4	39	Et exsúrgens comminátus est vento, et dixit mari: Tace, obmutésce. Et cessávit ventus: et facta est tranquíllitas magna.
4	40	Et ait illis: Quid tímidi estis? necdum habétis fidem? et timuérunt timóre magno, et dicébant ad altérutrum: Quis, putas, est iste, quia et ventus et mare obédiunt ei?
5	1	Et venérunt trans fretum maris in regiónem Gerasenórum.
5	2	Et exeúnti ei de navi, statim occúrrit de monuméntis homo in spíritu immúndo,
5	3	qui domicílium habébat in monuméntis, et neque caténis jam quisquam póterat eum ligáre:
5	4	quóniam sæpe compédibus et caténis vinctus, dirupísset caténas, et cómpedes comminuísset, et nemo póterat eum domáre:
5	5	et semper die ac nocte in monuméntis, et in móntibus erat, clamans, et concídens se lapídibus.
5	6	Videns autem Jesum a longe, cucúrrit, et adorávit eum:
5	7	et clamans voce magna dixit: Quid mihi, et tibi, Jesu Fili Dei altíssimi? adjúro te per Deum, ne me tórqueas.
5	8	Dicébat enim illi: Exi spíritus immúnde ab hómine.
5	9	Et interrogábat eum: Quod tibi nomen est? Et dicit ei: Légio mihi nomen est, quia multi sumus.
5	10	Et deprecabátur eum multum, ne se expélleret extra regiónem.
5	11	Erat autem ibi circa montem grex porcórum magnus, pascens.
5	12	Et deprecabántur eum spíritus, dicéntes: Mitte nos in porcos ut in eos introëámus.
5	13	Et concéssit eis statim Jesus. Et exeúntes spíritus immúndi introiérunt in porcos: et magno ímpetu grex præcipitátus est in mare ad duo míllia, et suffocáti sunt in mari.
5	14	Qui autem pascébant eos, fugérunt, et nuntiavérunt in civitátem, et in agros. Et egréssi sunt vidére quid esset factum:
5	15	et véniunt ad Jesum: et vident illum, qui a dæmónio vexabátur, sedéntem, vestítum, et sanæ mentis, et timuérunt.
5	16	Et narravérunt illis, qui víderant, quáliter factum esset ei, qui dæmónium habúerat, et de porcis.
5	17	Et rogáre cœpérunt eum ut discéderet de fínibus eórum.
5	18	Cumque ascénderet navim, cœpit illum deprecári, qui a dæmónio vexátus fúerat, ut esset cum illo:
5	19	et non admísit eum, sed ait illi: Vade in domum tuam ad tuos, et annúntia illis quanta tibi Dóminus fécerit, et misértus sit tui.
5	20	Et ábiit, et cœpit prædicáre in Decápoli, quanta sibi fecísset Jesus: et omnes mirabántur.
5	21	Et cum transcendísset Jesus in navi rursum trans fretum, convénit turba multa ad eum, et erat circa mare.
5	22	Et venit quidam de archisynagógis nómine Jáirus: et videns eum prócidit ad pedes ejus,
5	23	et deprecabátur eum multum, dicens: Quóniam fília mea in extrémis est, veni, impóne manum super eam, ut salva sit, et vivat.
5	24	Et ábiit cum illo, et sequebátur eum turba multa, et comprimébant eum.
5	25	Et múlier, quæ erat in proflúvio sánguinis annis duódecim,
5	26	et fúerat multa perpéssa a complúribus médicis: et erogáverat ómnia sua, nec quidquam profécerat, sed magis detérius habébat:
5	27	cum audísset de Jesu, venit in turba retro, et tétigit vestiméntum ejus:
5	28	dicébat enim: Quia si vel vestiméntum ejus tetígero, salva ero.
5	29	Et conféstim siccátus est fons sánguinis ejus: et sensit córpore quia sanáta esset a plaga.
5	30	Et statim Jesus in semetípso cognóscens virtútem, quæ exíerat de illo, convérsus ad turbam, ajébat: Quis tétigit vestiménta mea?
5	31	Et dicébant ei discípuli sui: Vides turbam compriméntem te, et dicis: Quis me tétigit?
5	32	Et circumspiciébat vidére eam, quæ hoc fécerat.
5	33	Múlier vero timens et tremens, sciens quod factum esset in se, venit et prócidit ante eum, et dixit ei omnem veritátem.
5	34	Ille autem dixit ei: Fília, fides tua te salvam fecit: vade in pace, et esto sana a plaga tua.
5	35	Adhuc eo loquénte, véniunt ab archisynagógo, dicéntes: Quia fília tua mórtua est: quid ultra vexas magístrum?
5	36	Jesus autem audíto verbo, quod dicebátur, ait archisynagógo: Noli timére: tantúmmodo crede.
5	37	Et non admísit quemquam se sequi nisi Petrum, et Jacóbum, et Joánnem fratrem Jacóbi.
5	38	Et véniunt in domum archisynagógi, et videt tumúltum, et flentes, et ejulántes multum.
5	39	Et ingréssus, ait illis: Quid turbámini, et plorátis? puélla non est mórtua, sed dormit.
5	40	Et irridébant eum. Ipse vero ejéctis ómnibus assúmit patrem, et matrem puéllæ, et qui secum erant, et ingréditur ubi puélla erat jacens.
5	41	Et tenens manum puéllæ, ait illi: Tálitha cumi, quod est interpretátum: Puélla (tibi dico) surge.
5	42	Et conféstim surréxit puélla, et ambulábat: erat autem annórum duódecim: et obstupuérunt stupóre magno.
5	43	Et præcépit illis veheménter ut nemo id sciret: et dixit dari illi manducáre.
6	1	Et egréssus inde, ábiit in pátriam suam: et sequebántur eum discípuli sui:
6	2	et facto sábbato cœpit in synagóga docére: et multi audiéntes admirabántur in doctrína ejus, dicéntes: Unde huic hæc ómnia? et quæ est sapiéntia, quæ data est illi, et virtútes tales, quæ per manus ejus efficiúntur?
6	3	Nonne hic est faber, fílius Maríæ, frater Jacóbi, et Joseph, et Judæ, et Simónis? nonne et soróres ejus hic nobíscum sunt? Et scandalizabántur in illo.
6	4	Et dicébat illis Jesus: Quia non est prophéta sine honóre nisi in pátria sua, et in domo sua, et in cognatióne sua.
6	5	Et non póterat ibi virtútem ullam fácere, nisi paucos infírmos impósitis mánibus curávit:
6	6	et mirabátur propter incredulitátem eórum, et circuíbat castélla in circúitu docens.
6	7	Et vocávit duódecim: et cœpit eos míttere binos, et dabat illis potestátem spirítuum immundórum.
6	8	Et præcépit eis ne quid tóllerent in via, nisi virgam tantum: non peram, non panem, neque in zona æs,
6	9	sed calceátos sandáliis, et ne indueréntur duábus túnicis.
6	10	Et dicébat eis: Quocúmque introiéritis in domum, illic manéte donec exeátis inde:
6	11	et quicúmque non recéperint vos, nec audíerint vos, exeúntes inde, excútite púlverem de pédibus vestris in testimónium illis.
6	12	Et exeúntes prædicábant ut pœniténtiam ágerent:
6	13	et dæmónia multa ejiciébant, et ungébant óleo multos ægros, et sanábant.
6	14	Et audívit rex Heródes (maniféstum enim factum est nomen ejus), et dicébat: Quia Joánnes Baptísta resurréxit a mórtuis: et proptérea virtútes operántur in illo.
6	15	Alii autem dicébant: Quia Elías est: álii vero dicébant: Quia prophéta est, quasi unus ex prophétis.
6	16	Quo audíto Heródes ait: Quem ego decollávi Joánnem, hic a mórtuis resurréxit.
6	17	Ipse enim Heródes misit, ac ténuit Joánnem, et vinxit eum in cárcere propter Herodíadem uxórem Philíppi fratris sui, quia dúxerat eam.
6	18	Dicébat enim Joánnes Heródi: Non licet tibi habére uxórem fratris tui.
6	19	Heródias autem insidiabátur illi: et volébat occídere eum, nec póterat.
6	20	Heródes enim metuébat Joánnem, sciens eum virum justum et sanctum: et custodiébat eum, et audíto eo multa faciébat, et libénter eum audiébat.
6	21	Et cum dies opportúnus accidísset, Heródes natális sui cœnam fecit princípibus, et tribúnis, et primis Galilǽæ:
6	22	cumque introísset fília ipsíus Herodíadis, et saltásset, et placuísset Heródi, simúlque recumbéntibus, rex ait puéllæ: Pete a me quod vis, et dabo tibi:
6	23	et jurávit illi: Quia quidquid petíeris dabo tibi, licet dimídium regni mei.
6	24	Quæ cum exísset, dixit matri suæ: Quid petam? At illa dixit: Caput Joánnis Baptístæ.
6	25	Cumque introísset statim cum festinatióne ad regem, petívit dicens: Volo ut prótinus des mihi in disco caput Joánnis Baptístæ.
6	26	Et contristátus est rex: propter jusjurándum, et propter simul discumbéntes, nóluit eam contristáre:
6	27	sed misso speculatóre præcépit afférri caput ejus in disco. Et decollávit eum in cárcere,
6	28	et áttulit caput ejus in disco: et dedit illud puéllæ, et puélla dedit matri suæ.
6	29	Quo audíto, discípuli ejus venérunt, et tulérunt corpus ejus: et posuérunt illud in monuménto.
6	30	Et conveniéntes Apóstoli ad Jesum, renuntiavérunt ei ómnia, quæ égerant, et docúerant.
6	31	Et ait illis: Veníte seórsum in desértum locum, et requiéscite pusíllum. Erant enim qui veniébant et redíbant multi: et nec spátium manducándi habébant.
6	32	Et ascendéntes in navim, abiérunt in desértum locum seórsum.
6	33	Et vidérunt eos abeúntes, et cognovérunt multi: et pedéstres de ómnibus civitátibus concurrérunt illuc, et prævenérunt eos.
6	34	Et éxiens vidit turbam multam Jesus: et misértus est super eos, quia erant sicut oves non habéntes pastórem, et cœpit illos docére multa.
6	35	Et cum jam hora multa fíeret, accessérunt discípuli ejus, dicéntes: Desértus est locus hic, et jam hora prætériit:
6	36	dimítte illos, ut eúntes in próximas villas, et vicos, emant sibi cibos, quos mandúcent.
6	37	Et respóndens ait illis: Date illis vos manducáre. Et dixérunt ei: Eúntes emámus ducéntis denáriis panes, et dábimus illis manducáre.
6	38	Et dicit eis: Quot panes habétis? ite, et vidéte. Et cum cognovíssent, dicunt: Quinque, et duos pisces.
6	39	Et præcépit illis ut accúmbere fácerent omnes secúndum contubérnia super víride fœnum.
6	40	Et discubuérunt in partes per centénos, et quinquagénos.
6	41	Et accéptis quinque pánibus, et duóbus píscibus, íntuens in cælum, benedíxit, et fregit panes, et dedit discípulis suis, ut pónerent ante eos: et duos pisces divísit ómnibus.
6	42	Et manducavérunt omnes, et saturáti sunt.
6	43	Et sustulérunt relíquias, fragmentórum duódecim cóphinos plenos, et de píscibus.
6	44	Erant autem qui manducavérunt quinque míllia virórum.
6	45	Et statim coégit discípulos suos ascéndere navim, ut præcéderent eum trans fretum ad Bethsáidam, dum ipse dimítteret pópulum.
6	46	Et cum dimisísset eos, ábiit in montem oráre.
6	47	Et cum sero esset, erat navis in médio mari, et ipse solus in terra.
6	48	Et videns eos laborántes in remigándo (erat enim ventus contrárius eis) et circa quartam vigíliam noctis venit ad eos ámbulans supra mare: et volébat præteríre eos.
6	49	At illi ut vidérunt eum ambulántem supra mare, putavérunt phantásma esse, et exclamavérunt.
6	50	Omnes enim vidérunt eum, et conturbáti sunt. Et statim locútus est cum eis, et dixit eis: Confídite, ego sum: nolíte timére.
6	51	Et ascéndit ad illos in navim, et cessávit ventus. Et plus magis intra se stupébant:
6	52	non enim intellexérunt de pánibus: erat enim cor eórum obcæcátum.
6	53	Et cum transfretássent, venérunt in terram Genésareth, et applicuérunt.
6	54	Cumque egréssi essent de navi, contínuo cognovérunt eum:
6	55	et percurréntes univérsam regiónem illam, cœpérunt in grabátis eos, qui se male habébant, circumférre, ubi audiébant eum esse.
6	56	Et quocúmque introíbat, in vicos, vel in villas, aut civitátes, in platéis ponébant infírmos, et deprecabántur eum, ut vel fímbriam vestiménti ejus tángerent, et quotquot tangébant eum, salvi fiébant.
7	1	Et convéniunt ad eum Pharisǽi, et quidam de scribis, veniéntes ab Jerosólymis.
7	2	Et cum vidíssent quosdam ex discípulis ejus commúnibus mánibus, id est non lotis, manducáre panes, vituperavérunt.
7	3	Pharisǽi enim, et omnes Judǽi, nisi crebro láverint manus, non mandúcant, tenéntes traditiónem seniórum:
7	4	et a foro nisi baptizéntur, non cómedunt: et ália multa sunt, quæ trádita sunt illis serváre, baptísmata cálicum, et urceórum, et æramentórum, et lectórum:
7	5	et interrogábant eum Pharisǽi et scribæ: Quare discípuli tui non ámbulant juxta traditiónem seniórum, sed commúnibus mánibus mandúcant panem?
7	6	At ille respóndens, dixit eis: Bene prophetávit Isaías de vobis hypócritis, sicut scriptum est: Pópulus hic lábiis me honórat, cor autem eórum longe est a me:
7	7	in vanum autem me colunt, docéntes doctrínas, et præcépta hóminum.
7	8	Relinquéntes enim mandátum Dei, tenétis traditiónem hóminum, baptísmata urceórum, et cálicum: et ália simília his fácitis multa.
7	9	Et dicébat illis: Bene írritum fácitis præcéptum Dei, ut traditiónem vestram servétis.
7	10	Móyses enim dixit: Honóra patrem tuum, et matrem tuam. Et: Qui maledíxerit patri, vel matri, morte moriátur.
7	11	Vos autem dícitis: Si díxerit homo patri, aut matri, Corban (quod est donum) quodcúmque ex me, tibi profúerit:
7	12	et ultra non dimíttitis eum quidquam fácere patri suo, aut matri,
7	13	rescindéntes verbum Dei per traditiónem vestram, quam tradidístis: et simília hujúsmodi multa fácitis.
7	14	Et ádvocans íterum turbam, dicébat illis: Audíte me omnes, et intellígite.
7	15	Nihil est extra hóminem intróiens in eum, quod possit eum coinquináre, sed quæ de hómine procédunt, illa sunt, quæ commúnicant hóminem.
7	16	Si quis habet aures audiéndi, áudiat.
7	17	Et cum introísset in domum a turba, interrogábant eum discípuli ejus parábolam.
7	18	Et ait illis: Sic et vos imprudéntes estis? Non intellígitis quia omne extrínsecus intróiens in hóminem, non potest eum communicáre:
7	19	quia non intrat in cor ejus, sed in ventrem vadit, et in secéssum exit, purgans omnes escas?
7	20	Dicébat autem, quóniam quæ de hómine éxeunt, illa commúnicant hóminem.
7	21	Ab intus enim de corde hóminum malæ cogitatiónes procédunt, adultéria, fornicatiónes, homicídia,
7	22	furta, avarítiæ, nequítiæ, dolus, impudicítiæ, óculus malus, blasphémia, supérbia, stultítia.
7	23	Omnia hæc mala ab intus procédunt, et commúnicant hóminem.
7	24	Et inde surgens ábiit in fines Tyri, et Sidónis: et ingréssus domum, néminem vóluit scire, et non pótuit latére.
7	25	Múlier enim statim ut audívit de eo, cujus fília habébat spíritum immúndum, intrávit, et prócidit ad pedes ejus.
7	26	Erat enim múlier gentílis, Syrophœníssa génere. Et rogábat eum ut dæmónium ejíceret de fília ejus.
7	27	Qui dixit illi: Sine prius saturári fílios: non est enim bonum súmere panem filiórum, et míttere cánibus.
7	28	At illa respóndit, et dixit illi: Utique Dómine, nam et catélli cómedunt sub mensa de micis puerórum.
7	29	Et ait illi: Propter hunc sermónem vade, éxiit dæmónium a fília tua.
7	30	Et cum abiísset domum suam, invénit puéllam jacéntem supra lectum, et dæmónium exiísse.
7	31	Et íterum éxiens de fínibus Tyri, venit per Sidónem ad mare Galilǽæ inter médios fines Decapóleos.
7	32	Et addúcunt ei surdum, et mutum, et deprecabántur eum, ut impónat illi manum.
7	33	Et apprehéndens eum de turba seórsum, misit dígitos suos in aurículas ejus: et éxspuens, tétigit linguam ejus:
7	34	et suspíciens in cælum, ingémuit, et ait illi: Ephphétha, quod est, Adaperíre.
7	35	Et statim apértæ sunt aures ejus, et solútum est vínculum linguæ ejus, et loquebátur recte.
7	36	Et præcépit illis ne cui dícerent. Quanto autem eis præcipiébat, tanto magis plus prædicábant:
7	37	et eo ámplius admirabántur, dicéntes: Bene ómnia fecit: et surdos fecit audíre, et mutos loqui.
8	1	In diébus illis íterum cum turba multa esset, nec habérent quod manducárent, convocátis discípulis, ait illis:
8	2	Miséreor super turbam: quia ecce jam tríduo sústinent me, nec habent quod mandúcent:
8	3	et si dimísero eos jejúnos in domum suam, defícient in via: quidam enim ex eis de longe venérunt.
8	4	Et respondérunt ei discípuli sui: Unde illos quis póterit saturáre pánibus in solitúdine?
8	5	Et interrogávit eos: Quot panes habétis? Qui dixérunt: Septem.
8	6	Et præcépit turbæ discúmbere super terram. Et accípiens septem panes, grátias agens fregit, et dabat discípulis suis ut appónerent, et apposuérunt turbæ.
8	7	Et habébant piscículos paucos: et ipsos benedíxit, et jussit appóni.
8	8	Et manducavérunt, et saturáti sunt, et sustulérunt quod superáverat de fragméntis, septem sportas.
8	9	Erant autem qui manducavérunt, quasi quátuor míllia: et dimísit eos.
8	10	Et statim ascéndens navim cum discípulis suis, venit in partes Dalmanútha.
8	11	Et exiérunt Pharisǽi, et cœpérunt conquírere cum eo, quæréntes ab illo signum de cælo, tentántes eum.
8	12	Et ingemíscens spíritu, ait: Quid generátio ista signum quærit? Amen dico vobis, si dábitur generatióni isti signum.
8	13	Et dimíttens eos, ascéndit íterum navim, et ábiit trans fretum.
8	14	Et oblíti sunt panes súmere: et nisi unum panem non habébant secum in navi.
8	15	Et præcipiébat eis, dicens: Vidéte, et cavéte a ferménto Pharisæórum, et ferménto Heródis.
8	16	Et cogitábant ad altérutrum, dicéntes: Quia panes non habémus.
8	17	Quo cógnito, ait illis Jesus: Quid cogitátis, quia panes non habétis? nondum cognóscitis nec intellígitis? adhuc cæcátum habétis cor vestrum?
8	18	Oculos habéntes non vidétis? et aures habéntes non audítis? Nec recordámini,
8	19	quando quinque panes fregi in quinque míllia: quot cóphinos fragmentórum plenos sustulístis? Dicunt ei: Duódecim.
8	20	Quando et septem panes in quátuor míllia: quot sportas fragmentórum tulístis? Et dicunt ei: Septem.
8	21	Et dicébat eis: Quómodo nondum intellígitis?
8	22	Et véniunt Bethsáidam, et addúcunt ei cæcum, et rogábant eum ut illum tángeret.
8	23	Et apprehénsa manu cæci, edúxit eum extra vicum: et éxspuens in óculos ejus impósitis mánibus suis, interrogávit eum si quid vidéret.
8	24	Et aspíciens, ait: Vídeo hómines velut árbores ambulántes.
8	25	Deínde íterum impósuit manus super óculos ejus: et cœpit vidére: et restitútus est ita ut clare vidéret ómnia.
8	26	Et misit illum in domum suam, dicens: Vade in domum tuam: et si in vicum introíeris, némini díxeris.
8	27	Et egréssus est Jesus, et discípuli ejus in castélla Cæsaréæ Philíppi: et in via interrogábat discípulos suos, dicens eis: Quem me dicunt esse hómines?
8	28	Qui respondérunt illi, dicéntes: Joánnem Baptístam, álii Elíam, álii vero quasi unum de prophétis.
8	29	Tunc dicit illis: Vos vero quem me esse dícitis? Respóndens Petrus, ait ei: Tu es Christus.
8	30	Et comminátus est eis, ne cui dícerent de illo.
8	31	Et cœpit docére eos quóniam opórtet Fílium hóminis pati multa, et reprobári a senióribus, et a summis sacerdótibus, et scribis, et occídi: et post tres dies resúrgere.
8	32	Et palam verbum loquebátur. Et apprehéndens eum Petrus, cœpit increpáre eum.
8	33	Qui convérsus, et videns discípulos suos, comminátus est Petro, dicens: Vade retro me Sátana, quóniam non sapis quæ Dei sunt, sed quæ sunt hóminum.
8	34	Et convocáta turba cum discípulis suis, dixit eis: Si quis vult me sequi, déneget semetípsum: et tollat crucem suam, et sequátur me.
8	35	Qui enim volúerit ánimam suam salvam fácere, perdet eam: qui autem perdíderit ánimam suam propter me, et Evangélium, salvam fáciet eam.
8	36	Quid enim próderit hómini, si lucrétur mundum totum, et detriméntum ánimæ suæ fáciat?
8	37	Aut quid dabit homo commutatiónis pro ánima sua?
8	38	Qui enim me confúsus fúerit, et verba mea in generatióne ista adúltera et peccatríce: et Fílius hóminis confundétur eum, cum vénerit in glória Patris sui cum ángelis sanctis.
8	39	Et dicébat illis: Amen dico vobis, quia sunt quidam de hic stántibus, qui non gustábunt mortem donec vídeant regnum Dei véniens in virtúte.
9	1	Et post dies sex assúmit Jesus Petrum, et Jacóbum, et Joánnem, et ducit illos in montem excélsum seórsum solos, et transfigurátus est coram ipsis.
9	2	Et vestiménta ejus facta sunt splendéntia, et cándida nimis velut nix, quália fullo non potest super terram cándida fácere.
9	3	Et appáruit illis Elías cum Móyse: et erant loquéntes cum Jesu.
9	4	Et respóndens Petrus, ait Jesu: Rabbi, bonum est nos hic esse: et faciámus tria tabernácula, tibi unum, et Móysi unum, et Elíæ unum.
9	5	Non enim sciébat quid díceret: erant enim timóre extérriti.
9	6	Et facta est nubes obúmbrans eos: et venit vox de nube, dicens: Hic est Fílius meus caríssimus: audíte illum.
9	7	Et statim circumspiciéntes, néminem ámplius vidérunt, nisi Jesum tantum secum.
9	8	Et descendéntibus illis de monte, præcépit illis ne cuíquam quæ vidíssent, narrárent: nisi cum Fílius hóminis a mórtuis resurréxerit.
9	9	Et verbum continuérunt apud se: conquiréntes quid esset, cum a mórtuis resurréxerit.
9	10	Et interrogábant eum, dicéntes: Quid ergo dicunt Pharisǽi, et scribæ, quia Elíam opórtet veníre primum?
9	11	Qui respóndens, ait illis: Elías cum vénerit primo, restítuet ómnia: et quómodo scriptum est in Fílium hóminis, ut multa patiátur et contemnátur.
9	12	Sed dico vobis quia et Elías venit (et fecérunt illi quæcúmque voluérunt) sicut scriptum est de eo.
9	13	Et véniens ad discípulos suos, vidit turbam magnam circa eos, et scribas conquiréntes cum illis.
9	14	Et conféstim omnis pópulus videns Jesum, stupefáctus est, et expavérunt, et accurréntes salutábant eum.
9	15	Et interrogávit eos: Quid inter vos conquíritis?
9	16	Et respóndens unus de turba, dixit: Magíster, áttuli fílium meum ad te habéntem spíritum mutum:
9	17	qui ubicúmque eum apprehénderit, allídit illum, et spumat, et stridet déntibus, et aréscit: et dixi discípulis tuis ut ejícerent illum, et non potuérunt.
9	18	Qui respóndens eis, dixit: O generátio incrédula, quámdiu apud vos ero? quámdiu vos pátiar? afférte illum ad me.
9	19	Et attulérunt eum. Et cum vidísset eum, statim spíritus conturbávit illum: et elísus in terram, volutabátur spumans.
9	20	Et interrogávit patrem ejus: Quantum témporis est ex quo ei hoc áccidit? At ille ait: Ab infántia:
9	21	et frequénter eum in ignem, et in aquas misit ut eum pérderet: sed si quid potes, ádjuva nos, misértus nostri.
9	22	Jesus autem ait illi: Si potes crédere, ómnia possibília sunt credénti.
9	23	Et contínuo exclámans pater púeri, cum lácrymis ajébat: Credo, Dómine: ádjuva incredulitátem meam.
9	24	Et cum vidéret Jesus concurréntem turbam, comminátus est spirítui immúndo, dicens illi: Surde, et mute spíritus, ego præcípio tibi, exi ab eo: et ámplius ne intróeas in eum.
9	25	Et exclámans, et multum discérpens eum, éxiit ab eo, et factus est sicut mórtuus, ita ut multi dícerent: Quia mórtuus est.
9	26	Jesus autem tenens manum ejus, elevávit eum, et surréxit.
9	27	Et cum introísset in domum, discípuli ejus secréto interrogábant eum: Quare nos non potúimus ejícere eum?
9	28	Et dixit illis: Hoc genus in nullo potest exíre, nisi in oratióne, et jejúnio.
9	29	Et inde profécti prætergrediebántur Galilǽam: nec volébat quemquam scire.
9	30	Docébat autem discípulos suos, et dicébat illis: Quóniam Fílius hóminis tradétur in manus hóminum, et occídent eum, et occísus tértia die resúrget.
9	31	At illi ignorábant verbum: et timébant interrogáre eum.
9	32	Et venérunt Caphárnaum. Qui cum domi essent, interrogábat eos: Quid in via tractabátis?
9	33	At illi tacébant: síquidem in via inter se disputáverant, quis eórum major esset.
9	34	Et résidens vocávit duódecim, et ait illis: Si quis vult primus esse, erit ómnium novíssimus, et ómnium miníster.
9	35	Et accípiens púerum, státuit eum in médio eórum: quem cum compléxus esset, ait illis:
9	36	Quisquis unum ex hujúsmodi púeris recéperit in nómine meo, me récipit: et quicúmque me suscéperit, non me súscipit, sed eum, qui misit me.
9	37	Respóndit illi Joánnes, dicens: Magíster, vídimus quemdam in nómine tuo ejiciéntem dæmónia, qui non séquitur nos, et prohibúimus eum.
9	38	Jesus autem ait: Nolíte prohibére eum: nemo est enim qui fáciat virtútem in nómine meo, et possit cito male loqui de me:
9	39	qui enim non est advérsum vos, pro vobis est.
9	40	Quisquis enim potum déderit vobis cálicem aquæ in nómine meo, quia Christi estis: amen dico vobis, non perdet mercédem suam.
9	41	Et quisquis scandalizáverit unum ex his pusíllis credéntibus in me: bonum est ei magis si circumdarétur mola asinária collo ejus, et in mare mitterétur.
9	42	Et si scandalizáverit te manus tua, abscíde illam: bonum est tibi débilem introíre in vitam, quam duas manus habéntem ire in gehénnam, in ignem inexstinguíbilem:
9	43	ubi vermis eórum non móritur, et ignis non exstínguitur.
9	44	Et si pes tuus te scandalízat, ámputa illum: bonum est tibi claudum introíre in vitam ætérnam, quam duos pedes habéntem mitti in gehénnam ignis inexstinguíbilis:
9	45	ubi vermis eórum non móritur, et ignis non exstínguitur.
9	46	Quod si óculus tuus scandalízat te, éjice eum: bonum est tibi luscum introíre in regnum Dei, quam duos óculos habéntem mitti in gehénnam ignis:
9	47	ubi vermis eórum non móritur, et ignis non exstínguitur.
9	48	Omnis enim igne saliétur, et omnis víctima sale saliétur.
9	49	Bonum est sal: quod si sal insúlsum fúerit, in quo illud condiétis? Habéte in vobis sal, et pacem habéte inter vos.
10	1	Et inde exsúrgens venit in fines Judǽæ ultra Jordánem: et convéniunt íterum turbæ ad eum: et sicut consuéverat, íterum docébat illos.
10	2	Et accedéntes Pharisǽi interrogábant eum: Si licet viro uxórem dimíttere: tentántes eum.
10	3	At ille respóndens, dixit eis: Quid vobis præcépit Móyses?
10	4	Qui dixérunt: Móyses permísit libéllum repúdii scríbere, et dimíttere.
10	5	Quibus respóndens Jesus, ait: Ad durítiam cordis vestri scripsit vobis præcéptum istud:
10	6	ab inítio autem creatúræ másculum, et féminam fecit eos Deus.
10	7	Propter hoc relínquet homo patrem suum, et matrem, et adhærébit ad uxórem suam:
10	8	et erunt duo in carne una. Itaque jam non sunt duo, sed una caro.
10	9	Quod ergo Deus conjúnxit, homo non séparet.
10	10	Et in domo íterum discípuli ejus de eódem interrogavérunt eum.
10	11	Et ait illis: Quicúmque dimíserit uxórem suam, et áliam dúxerit, adultérium commíttit super eam.
10	12	Et si uxor dimíserit virum suum, et álii núpserit, mœchátur.
10	13	Et offerébant illi párvulos ut tángeret illos. Discípuli autem comminabántur offeréntibus.
10	14	Quos cum vidéret Jesus, indígne tulit, et ait illis: Sínite párvulos veníre ad me, et ne prohibuéritis eos: tálium enim est regnum Dei.
10	15	Amen dico vobis: Quisquis non recéperit regnum Dei velut párvulus, non intrábit in illud.
10	16	Et compléxans eos, et impónens manus super illos, benedicébat eos.
10	17	Et cum egréssus esset in viam, procúrrens quidam genu flexo ante eum, rogábat eum: Magíster bone, quid fáciam ut vitam ætérnam percípiam?
10	18	Jesus autem dixit ei: Quid me dicis bonum? nemo bonus, nisi unus Deus.
10	19	Præcépta nosti: Ne adúlteres, Ne occídas, Ne furéris, Ne falsum testimónium díxeris, Ne fraudem féceris, Honóra patrem tuum et matrem.
10	20	At ille respóndens, ait illi: Magíster, hæc ómnia observávi a juventúte mea.
10	21	Jesus autem intúitus eum, diléxit eum, et dixit ei: Unum tibi deest: vade, quæcúmque habes vende, et da paupéribus, et habébis thesáurum in cælo: et veni, séquere me.
10	22	Qui contristátus in verbo, ábiit mœrens: erat enim habens multas possessiónes.
10	23	Et circumspíciens Jesus, ait discípulis suis: Quam diffícile qui pecúnias habent, in regnum Dei introíbunt!
10	24	Discípuli autem obstupescébant in verbis ejus. At Jesus rursus respóndens ait illis: Filíoli, quam diffícile est, confidéntes in pecúniis, in regnum Dei introíre!
10	25	Facílius est camélum per forámen acus transíre, quam dívitem intráre in regnum Dei.
10	26	Qui magis admirabántur, dicéntes ad semetípsos: Et quis potest salvus fíeri?
10	27	Et íntuens illos Jesus, ait: Apud hómines impossíbile est, sed non apud Deum: ómnia enim possibília sunt apud Deum.
10	28	Et cœpit ei Petrus dícere: Ecce nos dimísimus ómnia, et secúti sumus te.
10	29	Respóndens Jesus, ait: Amen dico vobis: Nemo est, qui relíquerit domum, aut fratres, aut soróres, aut patrem, aut matrem, aut fílios, aut agros propter me, et propter Evangélium,
10	30	qui non accípiat cénties tantum, nunc in témpore hoc: domos, et fratres, et soróres, et matres, et fílios, et agros, cum persecutiónibus, et in sǽculo futúro vitam ætérnam.
10	31	Multi autem erunt primi novíssimi, et novíssimi primi.
10	32	Erant autem in via ascendéntes Jerosólymam: et præcedébat illos Jesus, et stupébant: et sequéntes timébant. Et assúmens íterum duódecim, cœpit illis dícere quæ essent ei eventúra.
10	33	Quia ecce ascéndimus Jerosólymam, et Fílius hóminis tradétur princípibus sacerdótum, et scribis, et senióribus, et damnábunt eum morte, et tradent eum géntibus:
10	34	et illúdent ei, et cónspuent eum, et flagellábunt eum, et interfícient eum: et tértia die resúrget.
10	35	Et accédunt ad eum Jacóbus, et Joánnes fílii Zebedǽi, dicéntes: Magíster, vólumus ut quodcúmque petiérimus, fácias nobis.
10	36	At ille dixit eis: Quid vultis ut fáciam vobis?
10	37	Et dixérunt: Da nobis ut unus ad déxteram tuam, et álius ad sinístram tuam sedeámus in glória tua.
10	38	Jesus autem ait eis: Nescítis quid petátis: potéstis bíbere cálicem, quem ego bibo: aut baptísmo, quo ego baptízor, baptizári?
10	39	At illi dixérunt ei: Póssumus. Jesus autem ait eis: Cálicem quidem, quem ego bibo, bibétis: et baptísmo, quo ego baptízor, baptizabímini:
10	40	sedére autem ad déxteram meam, vel ad sinístram, non est meum dare vobis, sed quibus parátum est.
10	41	Et audiéntes decem, cœpérunt indignári de Jacóbo, et Joánne.
10	42	Jesus autem vocans eos, ait illis: Scitis quia hi, qui vidéntur principári géntibus, dominántur eis: et príncipes eórum potestátem habent ipsórum.
10	43	Non ita est autem in vobis, sed quicúmque volúerit fíeri major, erit vester miníster:
10	44	et quicúmque volúerit in vobis primus esse, erit ómnium servus.
10	45	Nam et Fílius hóminis non venit ut ministrarétur ei, sed ut ministráret, et daret ánimam suam redemptiónem pro multis.
10	46	Et véniunt Jéricho: et proficiscénte eo de Jéricho, et discípulis ejus, et plúrima multitúdine, fílius Timǽi Bartimǽus cæcus, sedébat juxta viam mendícans.
10	47	Qui cum audísset quia Jesus Nazarénus est, cœpit clamáre, et dícere: Jesu fili David, miserére mei.
10	48	Et comminabántur ei multi ut tacéret. At ille multo magis clamábat: Fili David, miserére mei.
10	49	Et stans Jesus præcépit illum vocári. Et vocant cæcum, dicéntes ei: Animǽquior esto: surge, vocat te.
10	50	Qui projécto vestiménto suo exsíliens, venit ad eum.
10	51	Et respóndens Jesus dixit illi: Quid tibi vis fáciam? Cæcus autem dixit ei: Rabbóni, ut vídeam.
10	52	Jesus autem ait illi: Vade, fides tua te salvum fecit. Et conféstim vidit, et sequebátur eum in via.
11	1	Et cum appropinquárent Jerosólymæ, et Bethániæ ad montem Olivárum, mittit duos ex discípulis suis,
11	2	et ait illis: Ite in castéllum, quod contra vos est, et statim introëúntes illuc, inveniétis pullum ligátum, super quem nemo adhuc hóminum sedit: sólvite illum, et addúcite.
11	3	Et si quis vobis díxerit: Quid fácitis? dícite, quia Dómino necessárius est: et contínuo illum dimíttet huc.
11	4	Et abeúntes invenérunt pullum ligátum ante jánuam foris in bívio: et solvunt eum.
11	5	Et quidam de illic stántibus dicébant illis: Quid fácitis solvéntes pullum?
11	6	Qui dixérunt eis sicut præcéperat illis Jesus, et dimisérunt eis.
11	7	Et duxérunt pullum ad Jesum: et impónunt illi vestiménta sua, et sedit super eum.
11	8	Multi autem vestiménta sua stravérunt in via: álii autem frondes cædébant de arbóribus, et sternébant in via.
11	9	Et qui præíbant, et qui sequebántur, clamábant, dicéntes: Hosánna:
11	10	benedíctus, qui venit in nómine Dómini: benedíctum quod venit regnum patris nostri David: hosánna in excélsis.
11	11	Et introívit Jerosólymam in templum: et circumspéctis ómnibus, cum jam véspera esset hora, éxiit in Bethániam cum duódecim.
11	12	Et ália die cum exírent a Bethánia, esúriit.
11	13	Cumque vidísset a longe ficum habéntem fólia, venit si quid forte inveníret in ea: et cum venísset ad eam, nihil invénit præter fólia: non enim erat tempus ficórum.
11	14	Et respóndens dixit ei: Jam non ámplius in ætérnum ex te fructum quisquam mandúcet. Et audiébant discípuli ejus.
11	15	Et véniunt in Jerosólymam. Et cum introísset in templum, cœpit ejícere vendéntes, et eméntes in templo: et mensas nummulariórum, et cáthedras vendéntium colúmbas evértit:
11	16	et non sinébat ut quisquam transférret vas per templum:
11	17	et docébat, dicens eis: Nonne scriptum est: Quia domus mea, domus oratiónis vocábitur ómnibus géntibus? vos autem fecístis eam spelúncam latrónum.
11	18	Quo audíto príncipes sacerdótum, et scribæ, quærébant quómodo eum pérderent: timébant enim eum, quóniam univérsa turba admirabátur super doctrína ejus.
11	19	Et cum véspera facta esset, egrediebátur de civitáte.
11	20	Et cum mane transírent, vidérunt ficum áridam factam a radícibus.
11	21	Et recordátus Petrus, dixit ei: Rabbi, ecce ficus, cui maledixísti, áruit.
11	22	Et respóndens Jesus ait illis: Habéte fidem Dei.
11	23	Amen dico vobis, quia quicúmque díxerit huic monti: Tóllere, et míttere in mare, et non hæsitáverit in corde suo, sed credíderit, quia quodcúmque díxerit fiat, fiet ei.
11	24	Proptérea dico vobis, ómnia quæcúmque orántes pétitis, crédite quia accipiétis, et evénient vobis.
11	25	Et cum stábitis ad orándum, dimíttite si quid habétis advérsus áliquem: ut et Pater vester, qui in cælis est, dimíttat vobis peccáta vestra.
11	26	Quod si vos non dimiséritis: nec Pater vester, qui in cælis est, dimíttet vobis peccáta vestra.
11	27	Et véniunt rursus Jerosólymam. Et cum ambuláret in templo, accédunt ad eum summi sacerdótes, et scribæ, et senióres:
11	28	et dicunt ei: In qua potestáte hæc facis? et quis dedit tibi hanc potestátem ut ista fácias?
11	29	Jesus autem respóndens, ait illis: Interrogábo vos et ego unum verbum, et respondéte mihi: et dicam vobis in qua potestáte hæc fáciam.
11	30	Baptísmus Joánnis, de cælo erat, an ex homínibus? Respondéte mihi.
11	31	At illi cogitábant secum, dicéntes: Si dixérimus: De cælo, dicet: Quare ergo non credidístis ei?
11	32	Si dixérimus: Ex homínibus, timémus pópulum: omnes enim habébant Joánnem quia vere prophéta esset.
11	33	Et respondéntes dicunt Jesu: Nescímus. Et respóndens Jesus ait illis: Neque ego dico vobis in qua potestáte hæc fáciam.
12	1	Et cœpit illis in parábolis loqui: Víneam pastinávit homo, et circúmdedit sepem, et fodit lacum, et ædificávit turrim, et locávit eam agrícolis, et péregre proféctus est.
12	2	Et misit ad agrícolas in témpore servum ut ab agrícolis accíperet de fructu víneæ.
12	3	Qui apprehénsum eum cecidérunt, et dimisérunt vácuum.
12	4	Et íterum misit ad illos álium servum: et illum in cápite vulneravérunt, et contuméliis affecérunt.
12	5	Et rursum álium misit, et illum occidérunt: et plures álios: quosdam cædéntes, álios vero occidéntes.
12	6	Adhuc ergo unum habens fílium caríssimum, et illum misit ad eos novíssimum, dicens: Quia reverebúntur fílium meum.
12	7	Colóni autem dixérunt ad ínvicem: Hic est heres: veníte, occidámus eum: et nostra erit heréditas.
12	8	Et apprehendéntes eum, occidérunt: et ejecérunt extra víneam.
12	9	Quid ergo fáciet dóminus víneæ? Véniet, et perdet colónos, et dabit víneam áliis.
12	10	Nec scriptúram hanc legístis: Lápidem, quem reprobavérunt ædificántes, hic factus est in caput ánguli:
12	11	a Dómino factum est istud, et est mirábile in óculis nostris?
12	12	Et quærébant eum tenére: et timuérunt turbam: cognovérunt enim quóniam ad eos parábolam hanc díxerit. Et relícto eo abiérunt.
12	13	Et mittunt ad eum quosdam ex Pharisǽis, et Herodiánis, ut eum cáperent in verbo.
12	14	Qui veniéntes dicunt ei: Magíster, scimus quia verax es, et non curas quemquam: nec enim vides in fáciem hóminum, sed in veritáte viam Dei doces. Licet dari tribútum Cǽsari, an non dábimus?
12	15	Qui sciens versútiam illórum, ait illis: Quid me tentátis? afférte mihi denárium ut vídeam.
12	16	At illi attulérunt ei. Et ait illis: Cujus est imágo hæc, et inscríptio? Dicunt ei: Cǽsaris.
12	17	Respóndens autem Jesus dixit illis: Réddite ígitur quæ sunt Cǽsaris, Cǽsari: et quæ sunt Dei, Deo. Et mirabántur super eo.
12	18	Et venérunt ad eum Sadducǽi, qui dicunt resurrectiónem non esse: et interrogábant eum, dicéntes:
12	19	Magíster, Móyses nobis scripsit, ut si cujus frater mórtuus fúerit, et dimíserit uxórem, et fílios non relíquerit, accípiat frater ejus uxórem ipsíus, et resúscitet semen fratri suo.
12	20	Septem ergo fratres erant: et primus accépit uxórem, et mórtuus est non relícto sémine.
12	21	Et secúndus accépit eam, et mórtuus est: et nec iste relíquit semen. Et tértius simíliter.
12	22	Et accepérunt eam simíliter septem: et non reliquérunt semen. Novíssima ómnium defúncta est et múlier.
12	23	In resurrectióne ergo cum resurréxerint, cujus de his erit uxor? septem enim habuérunt eam uxórem.
12	24	Et respóndens Jesus, ait illis: Nonne ídeo errátis, non sciéntes Scriptúras, neque virtútem Dei?
12	25	Cum enim a mórtuis resurréxerint, neque nubent, neque nubéntur, sed sunt sicut ángeli in cælis.
12	26	De mórtuis autem quod resúrgant, non legístis in libro Móysi, super rubum, quómodo díxerit illi Deus, ínquiens: Ego sum Deus Abraham, et Deus Isaac, et Deus Jacob?
12	27	Non est Deus mortuórum, sed vivórum. Vos ergo multum errátis.
12	28	Et accéssit unus de scribis, qui audíerat illos conquiréntes, et videns quóniam bene illis respónderit, interrogávit eum quod esset primum ómnium mandátum.
12	29	Jesus autem respóndit ei: Quia primum ómnium mandátum est: Audi Israël, Dóminus Deus tuus, Deus unus est:
12	30	et díliges Dóminum Deum tuum ex toto corde tuo, et ex tota ánima tua, et ex tota mente tua, et ex tota virtúte tua. Hoc est primum mandátum.
12	31	Secúndum autem símile est illi: Díliges próximum tuum tamquam teípsum. Majus horum áliud mandátum non est.
12	32	Et ait illi scriba: Bene Magíster, in veritáte dixísti, quia unus est Deus, et non est álius præter eum.
12	33	Et ut diligátur ex toto corde, et ex toto intelléctu, et ex tota ánima, et ex tota fortitúdine, et dilígere próximum tamquam seípsum, majus est ómnibus holocautomátibus, et sacrifíciis.
12	34	Jesus autem videns quod sapiénter respondísset, dixit illi: Non es longe a regno Dei. Et nemo jam audébat eum interrogáre.
12	35	Et respóndens Jesus dicébat, docens in templo: Quómodo dicunt scribæ Christum fílium esse David?
12	36	Ipse enim David dicit in Spíritu sancto: Dixit Dóminus Dómino meo: Sede a dextris meis, donec ponam inimícos tuos scabéllum pedum tuórum.
12	37	Ipse ergo David dicit eum Dóminum, et unde est fílius ejus? Et multa turba eum libénter audívit.
12	38	Et dicébat eis in doctrína sua: Cavéte a scribis, qui volunt in stolis ambuláre, et salutári in foro,
12	39	et in primis cáthedris sedére in synagógis, et primos discúbitus in cœnis:
12	40	qui dévorant domos viduárum sub obténtu prolíxæ oratiónis: hi accípient prolíxius judícium.
12	41	Et sedens Jesus contra gazophylácium, aspiciébat quómodo turba jactáret æs in gazophylácium, et multi dívites jactábant multa.
12	42	Cum venísset autem vídua una pauper, misit duo minúta, quod est quadrans,
12	43	et cónvocans discípulos suos, ait illis: Amen dico vobis, quóniam vídua hæc pauper plus ómnibus misit, qui misérunt in gazophylácium.
12	44	Omnes enim ex eo, quod abundábat illis, misérunt: hæc vero de penúria sua ómnia quæ hábuit misit totum victum suum.
13	1	Et cum egrederétur de templo, ait illi unus ex discípulis suis: Magíster, áspice quales lápides, et quales structúræ.
13	2	Et respóndens Jesus, ait illi: Vides has omnes magnas ædificatiónes? Non relinquétur lapis super lápidem, qui non destruátur.
13	3	Et cum sedéret in monte Olivárum contra templum, interrogábant eum separátim Petrus, et Jacóbus, et Joánnes, et Andréas:
13	4	Dic nobis, quando ista fient? et quod signum erit, quando hæc ómnia incípient consummári?
13	5	Et respóndens Jesus cœpit dícere illis: Vidéte ne quis vos sedúcat:
13	6	multi enim vénient in nómine meo, dicéntes quia ego sum: et multos sedúcent.
13	7	Cum audiéritis autem bella, et opiniónes bellórum, ne timuéritis: opórtet enim hæc fíeri: sed nondum finis.
13	8	Exsúrget enim gens contra gentem, et regnum super regnum, et erunt terræmótus per loca, et fames. Inítium dolórum hæc.
13	9	Vidéte autem vosmetípsos. Tradent enim vos in consíliis, et in synagógis vapulábitis, et ante prǽsides et reges stábitis propter me, in testimónium illis.
13	10	Et in omnes gentes primum opórtet prædicári Evangélium.
13	11	Et cum dúxerint vos tradéntes, nolíte præcogitáre quid loquámini: sed quod datum vobis fúerit in illa hora, id loquímini: non enim vos estis loquéntes, sed Spíritus sanctus.
13	12	Tradet autem frater fratrem in mortem, et pater fílium: et consúrgent fílii in paréntes, et morte affícient eos.
13	13	Et éritis ódio ómnibus propter nomen meum. Qui autem sustinúerit in finem, hic salvus erit.
13	14	Cum autem vidéritis abominatiónem desolatiónis stantem, ubi non debet, qui legit, intélligat: tunc qui in Judǽa sunt, fúgiant in montes:
13	15	et qui super tectum, ne descéndat in domum, nec intróeat ut tollat quid de domo sua:
13	16	et qui in agro erit, non revertátur retro tóllere vestiméntum suum.
13	17	Væ autem prægnántibus et nutriéntibus in illis diébus.
13	18	Oráte vero ut híeme non fiant.
13	19	Erunt enim dies illi tribulatiónes tales, quales non fuérunt ab inítio creatúræ, quam cóndidit Deus usque nunc, neque fient.
13	20	Et nisi breviásset Dóminus dies, non fuísset salva omnis caro: sed propter eléctos, quos elégit, breviávit dies.
13	21	Et tunc si quis vobis díxerit: Ecce hic est Christus, ecce illic, ne credidéritis.
13	22	Exsúrgent enim pseudochrísti, et pseudoprophétæ, et dabunt signa, et porténta ad seducéndos, si fíeri potest, étiam eléctos.
13	23	Vos ergo vidéte: ecce prædíxi vobis ómnia.
13	24	Sed in illis diébus, post tribulatiónem illam, sol contenebrábitur, et luna non dabit splendórem suum:
13	25	et stellæ cæli erunt decidéntes, et virtútes, quæ in cælis sunt, movebúntur.
13	26	Et tunc vidébunt Fílium hóminis veniéntem in núbibus cum virtúte multa, et glória.
13	27	Et tunc mittet ángelos suos, et congregábit eléctos suos a quátuor ventis, a summo terræ usque ad summum cæli.
13	28	A ficu autem díscite parábolam. Cum jam ramus ejus tener fúerit, et nata fúerint fólia, cognóscitis quia in próximo sit æstas:
13	29	sic et vos cum vidéritis hæc fíeri, scitóte quod in próximo sit in óstiis.
13	30	Amen dico vobis, quóniam non transíbit generátio hæc, donec ómnia ista fiant.
13	31	Cælum, et terra transíbunt, verba autem mea non transíbunt.
13	32	De die autem illo, vel hora nemo scit, neque ángeli in cælo, neque Fílius, nisi Pater.
13	33	Vidéte, vigiláte, et oráte: nescítis enim quando tempus sit.
13	34	Sicut homo, qui péregre proféctus relíquit domum suam, et dedit servis suis potestátem cujúsque óperis, et janitóri præcépit ut vígilet.
13	35	Vigiláte ergo (nescítis enim quando dóminus domus véniat: sero, an média nocte, an galli cantu, an mane),
13	36	ne, cum vénerit repénte, invéniat vos dormiéntes.
13	37	Quod autem vobis dico, ómnibus dico: Vigiláte.
14	1	Erat autem Pascha et ázyma post bíduum: et quærébant summi sacerdótes, et scribæ quómodo eum dolo tenérent, et occíderent.
14	2	Dicébant autem: Non in die festo, ne forte tumúltus fíeret in pópulo.
14	3	Et cum esset Bethániæ in domo Simónis leprósi, et recúmberet, venit múlier habens alabástrum unguénti nardi spicáti pretiósi: et fracto alabástro, effúdit super caput ejus.
14	4	Erant autem quidam indígne feréntes intra semetípsos, et dicéntes: Ut quid perdítio ista unguénti facta est?
14	5	póterat enim unguéntum istud venúmdari plus quam trecéntis denáriis, et dari paupéribus. Et fremébant in eam.
14	6	Jesus autem dixit: Sínite eam, quid illi molésti estis? Bonum opus operáta est in me:
14	7	semper enim páuperes habétis vobíscum: et cum voluéritis, potéstis illis benefácere: me autem non semper habétis.
14	8	Quod hábuit hæc, fecit: prævénit úngere corpus meum in sepultúram.
14	9	Amen dico vobis: Ubicúmque prædicátum fúerit Evangélium istud in univérso mundo, et quod fecit hæc, narrábitur in memóriam ejus.
14	10	Et Judas Iscariótes, unus de duódecim, ábiit ad summos sacerdótes, ut próderet eum illis.
14	11	Qui audiéntes gavísi sunt: et promisérunt ei pecúniam se datúros. Et quærébat quómodo illum opportúne tráderet.
14	12	Et primo die azymórum quando Pascha immolábant, dicunt ei discípuli: Quo vis eámus, et parémus tibi ut mandúces Pascha?
14	13	Et mittit duos ex discípulis suis, et dicit eis: Ite in civitátem, et occúrret vobis homo lagénam aquæ bájulans, sequímini eum:
14	14	et quocúmque introíerit, dícite dómino domus, quia magíster dicit: Ubi est reféctio mea, ubi Pascha cum discípulis meis mandúcem?
14	15	Et ipse vobis demonstrábit cœnáculum grande, stratum: et illic paráte nobis.
14	16	Et abiérunt discípuli ejus, et venérunt in civitátem: et invenérunt sicut díxerat illis, et paravérunt Pascha.
14	17	Véspere autem facto, venit cum duódecim.
14	18	Et discumbéntibus eis, et manducántibus, ait Jesus: Amen dico vobis, quia unus ex vobis tradet me, qui mandúcat mecum.
14	19	At illi cœpérunt contristári, et dícere ei singulátim: Numquid ego?
14	20	Qui ait illis: Unus ex duódecim, qui intíngit mecum manum in catíno.
14	21	Et Fílius quidem hóminis vadit sicut scriptum est de eo: væ autem hómini illi, per quem Fílius hóminis tradétur: bonum erat ei, si non esset natus homo ille.
14	22	Et manducántibus illis, accépit Jesus panem: et benedícens fregit, et dedit eis, et ait: Súmite, hoc est corpus meum.
14	23	Et accépto cálice, grátias agens dedit eis: et bibérunt ex illo omnes.
14	24	Et ait illis: Hic est sanguis meus novi testaménti, qui pro multis effundétur.
14	25	Amen dico vobis, quia jam non bibam de hoc genímine vitis usque in diem illum, cum illud bibam novum in regno Dei.
14	26	Et hymno dicto exiérunt in montem Olivárum.
14	27	Et ait eis Jesus: Omnes scandalizabímini in me in nocte ista: quia scriptum est: Percútiam pastórem, et dispergéntur oves.
14	28	Sed postquam resurréxero, præcédam vos in Galilǽam.
14	29	Petrus autem ait illi: Et si omnes scandalizáti fúerint in te, sed non ego.
14	30	Et ait illi Jesus: Amen dico tibi, quia tu hódie in nocte hac, priúsquam gallus vocem bis déderit, ter me es negatúrus.
14	31	At ille ámplius loquebátur: Et si oportúerit me simul cómmori tibi, non te negábo. Simíliter autem et omnes dicébant.
14	32	Et véniunt in prǽdium, cui nomen Gethsémani. Et ait discípulis suis: Sedéte hic donec orem.
14	33	Et assúmit Petrum, et Jacóbum, et Joánnem secum: et cœpit pavére, et tædére.
14	34	Et ait illis: Tristis est ánima mea usque ad mortem: sustinéte hic, et vigiláte.
14	35	Et cum processísset páululum, prócidit super terram, et orábat ut, si fíeri posset, transíret ab eo hora.
14	36	Et dixit: Abba pater, ómnia tibi possibília sunt: transfer cálicem hunc a me: sed non quod ego volo, sed quod tu.
14	37	Et venit, et invénit eos dormiéntes. Et ait Petro: Simon, dormis? non potuísti una hora vigiláre?
14	38	Vigiláte, et oráte, ut non intrétis in tentatiónem. Spíritus quidem promptus est, caro vero infírma.
14	39	Et íterum ábiens orávit, eúmdem sermónem dicens.
14	40	Et revérsus, dénuo invénit eos dormiéntes (erant enim óculi eórum graváti), et ignorábant quid respondérent ei.
14	41	Et venit tértio, et ait illis: Dormíte jam, et requiéscite. Súfficit: venit hora: ecce Fílius hóminis tradétur in manus peccatórum.
14	42	Súrgite, eámus: ecce qui me tradet, prope est.
14	43	Et, adhuc eo loquénte, venit Judas Iscariótes unus de duódecim, et cum eo turba multa cum gládiis, et lignis, a summis sacerdótibus, et scribis, et senióribus.
14	44	Déderat autem tráditor ejus signum eis, dicens: Quemcúmque osculátus fúero, ipse est, tenéte eum, et dúcite caute.
14	45	Et cum venísset, statim accédens ad eum, ait: Ave Rabbi: et osculátus est eum.
14	46	At illi manus injecérunt in eum, et tenuérunt eum.
14	47	Unus autem quidam de circumstántibus edúcens gládium, percússit servum summi sacerdótis, et amputávit illi aurículam.
14	48	Et respóndens Jesus, ait illis: Tamquam ad latrónem exístis cum gládiis, et lignis comprehéndere me?
14	49	Quotídie eram apud vos in templo docens, et non me tenuístis. Sed ut impleántur Scriptúræ.
14	50	Tunc discípuli ejus relinquéntes eum, omnes fugérunt.
14	51	Adoléscens autem quidam sequebátur eum amíctus síndone super nudo: et tenuérunt eum.
14	52	At ille rejécta síndone, nudus profúgit ab eis.
14	53	Et adduxérunt Jesum ad summum sacerdótem: et convenérunt omnes sacerdótes, et scribæ, et senióres.
14	54	Petrus autem a longe secútus est eum usque intro in átrium summi sacerdótis: et sedébat cum minístris ad ignem, et calefaciébat se.
14	55	Summi vero sacerdótes, et omne concílium quærébant advérsus Jesum testimónium, ut eum morti tráderent: nec inveniébant.
14	56	Multi enim testimónium falsum dicébant advérsus eum: et conveniéntia testimónia non erant.
14	57	Et quidam surgéntes, falsum testimónium ferébant advérsus eum, dicéntes:
14	58	Quóniam nos audívimus eum dicéntem: Ego dissólvam templum hoc manu factum, et per tríduum áliud non manu factum ædificábo.
14	59	Et non erat convéniens testimónium illórum.
14	60	Et exsúrgens summus sacérdos in médium, interrogávit Jesum, dicens: Non respóndes quidquam ad ea, quæ tibi objiciúntur ab his?
14	61	Ille autem tacébat, et nihil respóndit. Rursum summus sacérdos interrogábat eum, et dixit ei: Tu es Christus Fílius Dei benedícti?
14	62	Jesus autem dixit illi: Ego sum: et vidébitis Fílium hóminis sedéntem a dextris virtútis Dei, et veniéntem cum núbibus cæli.
14	63	Summus autem sacérdos scindens vestiménta sua, ait: Quid adhuc desiderámus testes?
14	64	Audístis blasphémiam: quid vobis vidétur? Qui omnes condemnavérunt eum esse reum mortis.
14	65	Et cœpérunt quidam conspúere eum, et veláre fáciem ejus, et cólaphis eum cǽdere, et dícere ei: Prophetíza: et minístri álapis eum cædébant.
14	66	Et cum esset Petrus in átrio deórsum, venit una ex ancíllis summi sacerdótis:
14	67	et cum vidísset Petrum calefaciéntem se, aspíciens illum, ait: Et tu cum Jesu Nazaréno eras.
14	68	At ille negávit, dicens: Neque scio, neque novi quid dicas. Et éxiit foras ante átrium, et gallus cantávit.
14	69	Rursus autem cum vidísset illum ancílla, cœpit dícere circumstántibus: Quia hic ex illis est.
14	70	At ille íterum negávit. Et post pusíllum rursus qui astábant, dicébant Petro: Vere ex illis es: nam et Galilǽus es.
14	71	Ille autem cœpit anathematizáre, et juráre: Quia néscio hóminem istum, quem dícitis.
14	72	Et statim gallus íterum cantávit. Et recordátus est Petrus verbi, quod díxerat ei Jesus: Priúsquam gallus cantet bis, ter me negábis. Et cœpit flere.
15	1	Et conféstim mane consílium faciéntes summi sacerdótes cum senióribus, et scribis, et univérso concílio, vinciéntes Jesum, duxérunt, et tradidérunt Piláto.
15	2	Et interrogávit eum Pilátus: Tu es rex Judæórum? At ille respóndens, ait illi: Tu dicis.
15	3	Et accusábant eum summi sacerdótes in multis.
15	4	Pilátus autem rursum interrogávit eum, dicens: Non respóndes quidquam? vide in quantis te accúsant.
15	5	Jesus autem ámplius nihil respóndit, ita ut mirarétur Pilátus.
15	6	Per diem autem festum solébat dimíttere illis unum ex vinctis, quemcúmque petíssent.
15	7	Erat autem qui dicebátur Barábbas, qui cum seditiósis erat vinctus, qui in seditióne fécerat homicídium.
15	8	Et cum ascendísset turba, cœpit rogáre, sicut semper faciébat illis.
15	9	Pilátus autem respóndit eis, et dixit: Vultis dimíttam vobis regem Judæórum?
15	10	Sciébat enim quod per invídiam tradidíssent eum summi sacerdótes.
15	11	Pontífices autem concitavérunt turbam, ut magis Barábbam dimítteret eis.
15	12	Pilátus autem íterum respóndens, ait illis: Quid ergo vultis fáciam regi Judæórum?
15	13	At illi íterum clamavérunt: Crucifíge eum.
15	14	Pilátus vero dicébat illis: Quid enim mali fecit? At illi magis clamábant: Crucifíge eum.
15	15	Pilátus autem volens pópulo satisfácere, dimísit illis Barábbam, et trádidit Jesum flagéllis cæsum, ut crucifigerétur.
15	16	Mílites autem duxérunt eum in átrium prætórii, et cónvocant totam cohórtem.
15	17	Et índuunt eum púrpura, et impónunt ei plecténtes spíneam corónam.
15	18	Et cœpérunt salutáre eum: Ave rex Judæórum.
15	19	Et percutiébant caput ejus arúndine: et conspuébant eum, et ponéntes génua, adorábant eum.
15	20	Et postquam illusérunt ei, exuérunt illum púrpura, et induérunt eum vestiméntis suis: et edúcunt illum ut crucifígerent eum.
15	21	Et angariavérunt prætereúntem quémpiam, Simónem Cyrenǽum veniéntem de villa, patrem Alexándri, et Rufi, ut tólleret crucem ejus.
15	22	Et perdúcunt illum in Gólgotha locum: quod est interpretátum Calváriæ locus.
15	23	Et dabant ei bíbere myrrhátum vinum: et non accépit.
15	24	Et crucifigéntes eum, divisérunt vestiménta ejus, mitténtes sortem super eis, quis quid tólleret.
15	25	Erat autem hora tértia: et crucifixérunt eum.
15	26	Et erat títulus causæ ejus inscríptus: Rex Judæórum.
15	27	Et cum eo crucifígunt duos latrónes: unum a dextris, et álium a sinístris ejus.
15	28	Et impléta est Scriptúra, quæ dicit: Et cum iníquis reputátus est.
15	29	Et prætereúntes blasphemábant eum, movéntes cápita sua, et dicéntes: Vah qui déstruis templum Dei, et in tribus diébus reædíficas:
15	30	salvum fac temetípsum descéndens de cruce.
15	31	Simíliter et summi sacerdótes illudéntes, ad altérutrum cum scribis dicébant: Alios salvos fecit: seípsum non potest salvum fácere.
15	32	Christus rex Israël descéndat nunc de cruce, ut videámus, et credámus. Et qui cum eo crucifíxi erant, convitiabántur ei.
15	33	Et facta hora sexta, ténebræ factæ sunt per totam terram usque in horam nonam.
15	34	Et hora nona exclamávit Jesus voce magna, dicens: Eloi, Eloi, lamma sabactháni? quod est interpretátum: Deus meus, Deus meus, ut quid dereliquísti me?
15	35	Et quidam de circumstántibus audiéntes, dicébant: Ecce Elíam vocat.
15	36	Currens autem unus, et implens spóngiam acéto, circumponénsque cálamo, potum dabat ei, dicens: Sínite, videámus si véniat Elías ad deponéndum eum.
15	37	Jesus autem emíssa voce magna exspirávit.
15	38	Et velum templi scissum est in duo, a summo usque deórsum.
15	39	Videns autem centúrio, qui ex advérso stabat, quia sic clamans exspirásset, ait: Vere hic homo Fílius Dei erat.
15	40	Erant autem et mulíeres de longe aspiciéntes: inter quas erat María Magdaléne, et María Jacóbi minóris, et Joseph mater, et Salóme:
15	41	et cum esset in Galilǽa, sequebántur eum, et ministrábant ei, et áliæ multæ, quæ simul cum eo ascénderant Jerosólymam.
15	42	Et cum jam sero esset factum (quia erat parascéve, quod est ante sábbatum),
15	43	venit Joseph ab Arimathǽa nóbilis decúrio, qui et ipse erat exspéctans regnum Dei, et audácter introívit ad Pilátum, et pétiit corpus Jesu.
15	44	Pilátus autem mirabátur si jam obiísset. Et accersíto centurióne, interrogávit eum si jam mórtuus esset.
15	45	Et cum cognovísset a centurióne, donávit corpus Joseph.
15	46	Joseph autem mercátus síndonem, et depónens eum invólvit síndone, et pósuit eum in monuménto, quod erat excísum de petra, et advólvit lápidem ad óstium monuménti.
15	47	María autem Magdaléne, et María Joseph aspiciébant ubi ponerétur.
16	1	Et cum transísset sábbatum, María Magdaléne, et María Jacóbi, et Salóme emérunt arómata ut veniéntes úngerent Jesum.
16	2	Et valde mane una sabbatórum, véniunt ad monuméntum, orto jam sole.
16	3	Et dicébant ad ínvicem: Quis revólvet nobis lápidem ab óstio monuménti?
16	4	Et respiciéntes vidérunt revolútum lápidem. Erat quippe magnus valde.
16	5	Et introëúntes in monuméntum vidérunt júvenem sedéntem in dextris, coopértum stola cándida, et obstupuérunt.
16	6	Qui dicit illis: Nolíte expavéscere: Jesum quǽritis Nazarénum, crucifíxum: surréxit, non est hic, ecce locus ubi posuérunt eum.
16	7	Sed ite, dícite discípulis ejus, et Petro, quia præcédit vos in Galilǽam: ibi eum vidébitis, sicut dixit vobis.
16	8	At illæ exeúntes, fugérunt de monuménto: inváserat enim eas tremor et pavor: et némini quidquam dixérunt: timébant enim.
16	9	Surgens autem mane prima sábbati, appáruit primo Maríæ Magdaléne, de qua ejécerat septem dæmónia.
16	10	Illa vadens nuntiávit his, qui cum eo fúerant, lugéntibus, et fléntibus.
16	11	Et illi audiéntes quia víveret, et visus esset ab ea, non credidérunt.
16	12	Post hæc autem duóbus ex his ambulántibus osténsus est in ália effígie, eúntibus in villam:
16	13	et illi eúntes nuntiavérunt céteris: nec illis credidérunt.
16	14	Novíssime recumbéntibus illis úndecim appáruit: et exprobrávit incredulitátem eórum et durítiam cordis: quia iis, qui víderant eum resurrexísse, non credidérunt.
16	15	Et dixit eis: Eúntes in mundum univérsum prædicáte Evangélium omni creatúræ.
16	16	Qui credíderit, et baptizátus fúerit, salvus erit: qui vero non credíderit, condemnábitur.
16	17	Signa autem eos, qui credíderint, hæc sequéntur: In nómine meo dæmónia ejícient: linguis loquéntur novis:
16	18	serpéntes tollent: et si mortíferum quid bíberint, non eis nocébit: super ægros manus impónent, et bene habébunt.
16	19	Et Dóminus quidem Jesus postquam locútus est eis, assúmptus est in cælum, et sedet a dextris Dei.
16	20	Illi autem profécti prædicavérunt ubíque, Dómino cooperánte, et sermónem confirmánte, sequéntibus signis.
