1	1	Verbum Dómini, quod factum est ad Joël fílium Phátuel.
1	2	Audíte hoc senes, et áuribus percípite omnes habitatóres terræ: si factum est istud in diébus vestris, aut in diébus patrum vestrórum?
1	3	Super hoc fíliis vestris narráte, et fílii vestri fíliis suis, et fílii eórum generatióni álteræ.
1	4	Resíduum erúcæ comédit locústa, et resíduum locústæ comédit bruchus, et resíduum bruchi comédit rubígo.
1	5	Expergiscímini ébrii, et flete, et ululáte omnes, qui bíbitis vinum in dulcédine: quóniam périit ab ore vestro.
1	6	Gens enim ascéndit super terram meam, fortis et innumerábilis: dentes ejus ut dentes leónis, et moláres ejus ut cátuli leónis.
1	7	Pósuit víneam meam in desértum, et ficum meam decorticávit: nudans spoliávit eam, et projécit: albi facti sunt rami ejus.
1	8	Plange quasi virgo accíncta sacco super virum pubertátis suæ.
1	9	Périit sacrifícium, et libátio de domo Dómini: luxérunt sacerdótes minístri Dómini.
1	10	Depopuláta est régio, luxit humus: quóniam devastátum est tríticum, confúsum est vinum, elánguit óleum.
1	11	Confúsi sunt agrícolæ, ululavérunt vinitóres super fruménto, et hórdeo, quia périit messis agri.
1	12	Vínea confúsa est, et ficus elánguit: malogranátum, et palma, et malum, et ómnia ligna agri aruérunt: quia confúsum est gáudium a fíliis hóminum.
1	13	Accíngite vos, et plángite sacerdótes: ululáte minístri altáris: ingredímini, cubáte in sacco minístri Dei mei: quóniam intériit de domo Dei vestri sacrifícium, et libátio.
1	14	Sanctificáte jejúnium, vocáte cœtum, congregáte senes omnes habitatóres terræ in domum Dei vestri: et clamáte ad Dóminum:
1	15	A a a, diéi: quia prope est dies Dómini, et quasi vástitas a poténte véniet.
1	16	Numquid non coram óculis vestris aliménta periérunt de domo Dei nostri, lætítia et exsultátio?
1	17	Computruérunt juménta in stércore suo, demolíta sunt hórrea, dissipátæ sunt apothécæ: quóniam confúsum est tríticum.
1	18	Quid ingémuit ánimal, mugiérunt greges arménti? Quia non est páscua eis: sed et greges pécorum disperiérunt.
1	19	Ad te Dómine clamábo: quia ignis comédit speciósa desérti, et flamma succéndit ómnia ligna regiónis.
1	20	Sed et béstiæ agri, quasi área sítiens imbrem, suspexérunt ad te: quóniam exsiccáti sunt fontes aquárum, et ignis devorávit speciósa desérti.
2	1	Cánite tuba in Sion, ululáte in monte sancto meo, conturbéntur omnes habitatóres terræ: quia venit dies Dómini, quia prope est.
2	2	Dies tenebrárum et calíginis, dies nubis et túrbinis: quasi mane expánsum super montes pópulus multus et fortis: símilis ei non fuit a princípio, et post eum non erit usque in annos generatiónis et generatiónis.
2	3	Ante fáciem ejus ignis vorans, et post eum exúrens flamma: quasi hortus voluptátis terra coram eo, et post eum solitúdo desérti, neque est qui effúgiat eum.
2	4	Quasi aspéctus equórum, aspéctus eórum: et quasi équites, sic current.
2	5	Sicut sónitus quadrigárum super cápita móntium exsílient, sicut sónitus flammæ ignis devorántis stípulam, velut pópulus fortis præparátus ad prœ́lium.
2	6	A fácie ejus cruciabúntur pópuli: omnes vultus redigéntur in ollam.
2	7	Sicut fortes current: quasi viri bellatóres ascéndent murum: viri in viis suis gradiéntur, et non declinábunt a sémitis suis.
2	8	Unusquísque fratrem suum non coarctábit, sínguli in calle suo ambulábunt: sed et per fenéstras cadent, et non demoliéntur.
2	9	Urbem ingrediéntur, in muro current: domos conscéndent, per fenéstras intrábunt quasi fur.
2	10	A fácie ejus contrémuit terra, moti sunt cæli: sol et luna obtenebráti sunt, et stellæ retraxérunt splendórem suum.
2	11	Et Dóminus dedit vocem suam ante fáciem exércitus sui, quia multa sunt nimis castra ejus, quia fórtia et faciéntia verbum ejus: magnus enim dies Dómini, et terríbilis valde, et quis sustinébit eum?
2	12	Nunc ergo dicit Dóminus: Convertímini ad me in toto corde vestro, in jejúnio, et in fletu, et in planctu.
2	13	Et scíndite corda vestra, et non vestiménta vestra, et convertímini ad Dóminum Deum vestrum: quia benígnus et miséricors est, pátiens et multæ misericórdiæ, et præstábilis super malítia.
2	14	Quis scit si convertátur, et ignóscat, et relínquat post se benedictiónem, sacrifícium et libámen Dómino Deo vestro?
2	15	Cánite tuba in Sion, sanctificáte jejúnium, vocáte cœtum,
2	16	congregáte pópulum, sanctificáte ecclésiam, coadunáte senes, congregáte párvulos, et sugéntes úbera: egrediátur sponsus de cubíli suo, et sponsa de thálamo suo.
2	17	Inter vestíbulum et altáre plorábunt sacerdótes minístri Dómini, et dicent: Parce Dómine, parce pópulo tuo: et ne des hereditátem tuam in oppróbrium, ut dominéntur eis natiónes: quare dicunt in pópulis: Ubi est Deus eórum?
2	18	Zelátus est Dóminus terram suam, et pepércit pópulo suo:
2	19	et respóndit Dóminus, et dixit pópulo suo: Ecce ego mittam vobis fruméntum, et vinum, et óleum, et replebímini eis: et non dabo vos ultra oppróbrium in géntibus.
2	20	Et eum, qui ab aquilóne est, procul fáciam a vobis: et expéllam eum in terram ínviam, et desértam: fáciem ejus contra mare orientále, et extrémum ejus ad mare novíssimum: et ascéndet fœtor ejus, et ascéndet putrédo ejus, quia supérbe egit.
2	21	Noli timére terra, exsúlta et lætáre: quóniam magnificávit Dóminus ut fáceret.
2	22	Nolíte timére animália regiónis, quia germinavérunt speciósa desérti: quia lignum áttulit fructum suum, ficus, et vínea dedérunt virtútem suam.
2	23	Et fílii Sion exsultáte, et lætámini in Dómino Deo vestro: quia dedit vobis doctórem justítiæ, et descéndere fáciet ad vos imbrem matutínum et serótinum, sicut in princípio.
2	24	Et implebúntur áreæ fruménto, et redundábunt torculária vino, et óleo.
2	25	Et reddam vobis annos, quos comédit locústa, bruchus, et rubígo, et erúca: fortitúdo mea magna, quam misi in vos.
2	26	Et comedétis vescéntes, et saturabímini: et laudábitis nomen Dómini Dei vestri, qui fecit mirabília vobíscum: et non confundétur pópulus meus in sempitérnum.
2	27	Et sciétis quia in médio Israël ego sum: et ego Dóminus Deus vester, et non est ámplius: et non confundétur pópulus meus in ætérnum.
2	28	Et erit post hæc: effúndam spíritum meum super omnem carnem: et prophetábunt fílii vestri, et fíliæ vestræ: senes vestri sómnia somniábunt, et júvenes vestri visiónes vidébunt.
2	29	Sed et super servos meos, et ancíllas in diébus illis effúndam spíritum meum.
2	30	Et dabo prodígia in cælo, et in terra, sánguinem, et ignem, et vapórem fumi.
2	31	Sol convertétur in ténebras, et luna in sánguinem: ántequam véniat dies Dómini magnus, et horríbilis.
2	32	Et erit: omnis qui invocáverit nomen Dómini, salvus erit: quia in monte Sion, et in Jerúsalem erit salvátio, sicut dixit Dóminus, et in resíduis quos Dóminus vocáverit.
3	1	Quia ecce in diébus illis, et in témpore illo, cum convértero captivitátem Juda, et Jerúsalem:
3	2	congregábo omnes gentes, et dedúcam eas in vallem Jósaphat: et disceptábo cum eis ibi super pópulo meo, et hereditáte mea Israël, quos dispersérunt in natiónibus, et terram meam divisérunt.
3	3	Et super pópulum meum misérunt sortem: et posuérunt púerum in prostíbulo, et puéllam vendidérunt pro vino ut bíberent.
3	4	Verum quid mihi et vobis Tyrus, et Sidon, et omnis términus Palæstinórum? numquid ultiónem vos reddétis mihi? et si ulciscímini vos contra me, cito velóciter reddam vicissitúdinem vobis super caput vestrum.
3	5	Argéntum enim meum, et aurum tulístis: et desiderabília mea, et pulchérrima intulístis in delúbra vestra.
3	6	Et fílios Juda, et fílios Jerúsalem vendidístis fíliis Græcórum, ut longe facerétis eos de fínibus suis.
3	7	Ecce ego suscitábo eos de loco, in quo vendidístis eos: et convértam retributiónem vestram in caput vestrum.
3	8	Et vendam fílios vestros, et fílias vestras in mánibus filiórum Juda, et venúmdabunt eos Sabǽis, genti longínquæ, quia Dóminus locútus est.
3	9	Clamáte hoc in géntibus, sanctificáte bellum, suscitáte robústos: accédant, ascéndant omnes viri bellatóres.
3	10	Concídite arátra vestra in gládios, et ligónes vestros in lánceas. Infírmus dicat: Quia fortis ego sum.
3	11	Erúmpite, et veníte omnes gentes de circúitu, et congregámini: ibi occúmbere fáciet Dóminus robústos tuos.
3	12	Consúrgant, et ascéndant gentes in vallem Jósaphat: quia ibi sedébo ut júdicem omnes gentes in circúitu.
3	13	Míttite falces, quóniam maturávit messis: veníte, et descéndite, quia plenum est tórcular, exúberant torculária: quia multiplicáta est malítia eórum.
3	14	Pópuli pópuli in valle concisiónis: quia juxta est dies Dómini in valle concisiónis.
3	15	Sol et luna obtenebráti sunt, et stellæ retraxérunt splendórem suum.
3	16	Et Dóminus de Sion rúgiet, et de Jerúsalem dabit vocem suam: et movebúntur cæli, et terra: et Dóminus spes pópuli sui, et fortitúdo filiórum Israël.
3	17	Et sciétis quia ego Dóminus Deus vester, hábitans in Sion monte sancto meo: et erit Jerúsalem sancta, et aliéni non transíbunt per eam ámplius.
3	18	Et erit in die illa: stillábunt montes dulcédinem, et colles fluent lacte: et per omnes rivos Juda ibunt aquæ: et fons de domo Dómini egrediétur, et irrigábit torréntem spinárum.
3	19	Ægýptus in desolatiónem erit, et Idumǽa in desértum perditiónis: pro eo quod iníque égerint in fílios Juda, et effúderint sánguinem innocéntem in terra sua.
3	20	Et Judǽa in ætérnum habitábitur, et Jerúsalem in generatiónem et generatiónem.
3	21	Et mundábo sánguinem eórum, quem non mundáveram: et Dóminus commorábitur in Sion.
