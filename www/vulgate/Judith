1	1	Arpháxad ítaque, rex Medórum, subjugáverat multas gentes império suo, et ipse ædificávit civitátem potentíssimam, quam appellávit Ecbátanis,
1	2	ex lapídibus quadrátis et sectis: fecit muros ejus in altitúdinem cubitórum septuagínta, et in latitúdinem cubitórum trigínta: turres vero ejus pósuit in altitúdinem cubitórum centum.
1	3	Per quadrum vero eárum latus utrúmque vicenórum pedum spátio tendebátur, posuítque portas ejus in altitúdinem túrrium:
1	4	et gloriabátur quasi potens in poténtia exércitus sui, et in glória quadrigárum suárum.
1	5	Anno ígitur duodécimo regni sui, Nabuchodónosor rex Assyriórum, qui regnábat in Nínive civitáte magna, pugnávit contra Arpháxad, et obtínuit eum
1	6	in campo magno, qui appellátur Ragau, circa Euphráten, et Tigrin, et Jádason, in campo Erioch regis Elicórum.
1	7	Tunc exaltátum est regnum Nabuchodónosor, et cor ejus elevátum est: et misit ad omnes, qui habitábant in Cilícia, et Damásco, et Líbano,
1	8	et ad gentes, quæ sunt in Carmélo, et Cedar, et inhabitántes Galilǽam in campo magno Esdrelon,
1	9	et ad omnes qui erant in Samaría, et trans flumen Jordánem usque ad Jerúsalem, et omnem terram Jesse quoúsque perveniátur ad términos Æthiópiæ.
1	10	Ad hos omnes misit núntios Nabuchodónosor rex Assyriórum:
1	11	qui omnes uno ánimo contradixérunt, et remisérunt eos vácuos, et sine honóre abjecérunt.
1	12	Tunc indignátus Nabuchodónosor rex advérsus omnem terram illam, jurávit per thronum et regnum suum, quod defénderet se de ómnibus regiónibus his.
2	1	Anno tertiodécimo Nabuchodónosor regis, vigésima et secúnda die mensis primi, factum est verbum in domo Nabuchodónosor regis Assyriórum ut defénderet se.
2	2	Vocavítque omnes majóres natu, omnésque duces et bellatóres suos, et hábuit cum eis mystérium consílii sui:
2	3	dixítque cogitatiónem suam in eo esse, ut omnem terram suo subjugáret império.
2	4	Quod dictum cum placuísset ómnibus, vocávit Nabuchodónosor rex Holoférnem príncipem milítiæ suæ,
2	5	et dixit ei: Egrédere advérsus omne regnum occidéntis, et contra eos præcípue, qui contempsérunt impérium meum.
2	6	Non parcet óculus tuus ulli regno, omnémque urbem munítam subjugábis mihi.
2	7	Tunc Holoférnes vocávit duces, et magistrátus virtútis Assyriórum, et dinumerávit viros in expeditiónem sicut præcépit ei rex, centum vigínti míllia péditum pugnatórum, et équitum sagittariórum duódecim míllia.
2	8	Omnémque expeditiónem suam fecit præíre in multitúdine innumerabílium camelórum, cum his quæ exercítibus suffícerent copióse, boum quoque arménta, gregésque óvium, quorum non erat númerus.
2	9	Fruméntum ex omni Sýria in tránsitu suo parári constítuit.
2	10	Aurum vero, et argéntum de domo regis assúmpsit multum nimis.
2	11	Et proféctus est ipse, et omnis exércitus cum quadrígis, et equítibus, et sagittáriis: qui cooperuérunt fáciem terræ sicut locústæ.
2	12	Cumque pertransísset fines Assyriórum, venit ad magnos montes Ange, qui sunt a sinístro Cilíciæ: ascendítque ómnia castélla eórum, et obtínuit omnem munitiónem.
2	13	Effrégit autem civitátem opinatíssimam Mélothi, prædavítque omnes fílios Tharsis et fílios Ismaël, qui erant contra fáciem desérti, et ad austrum terræ Cellon.
2	14	Et transívit Euphráten, et venit in Mesopotámiam: et fregit omnes civitátes excélsas, quæ erant ibi, a torrénte Mambre úsquequo perveniátur ad mare:
2	15	et occupávit términos ejus, a Cilícia usque ad fines Japheth, qui sunt ad austrum.
2	16	Abduxítque omnes fílios Mádian, et prædávit omnem locupletatiónem eórum, omnésque resisténtes sibi occídit in ore gládii.
2	17	Et post hæc descéndit in campos Damásci in diébus messis, et succéndit ómnia sata, omnésque árbores, et víneas fecit incídi:
2	18	et cécidit timor illíus super omnes inhabitántes terram.
3	1	Tunc misérunt legátos suos, universárum úrbium, ac provinciárum reges ac príncipes, Sýriæ scílicet Mesopotámiæ, et Sýriæ Sobal, et Líbyæ, atque Cilíciæ: qui veniéntes ad Holoférnem, dixérunt:
3	2	Désinat indignátio tua circa nos: mélius est enim ut vivéntes serviámus Nabuchodónosor regi magno, et súbditi simus tibi, quam moriéntes cum intéritu nostro ipsi servitútis nostræ damna patiámur.
3	3	Omnis cívitas nostra, omnísque posséssio, omnes montes, et colles, et campi, et arménta boum, gregésque óvium, et caprárum, equorúmque et camelórum, et univérsæ facultátes nostræ atque famíliæ, in conspéctu tuo sunt:
3	4	sint ómnia nostra sub lege tua.
3	5	Nos, et fílii nostri, servi tui sumus.
3	6	Veni nobis pacíficus dóminus, et útere servítio nostro, sicut placúerit tibi.
3	7	Tunc descéndit de móntibus cum equítibus in virtúte magna, et obtínuit omnem civitátem, et omnem inhabitántem terram.
3	8	De univérsis autem úrbibus assúmpsit sibi auxiliários viros fortes, et eléctos ad bellum.
3	9	Tantúsque metus provínciis illis incúbuit, ut universárum úrbium habitatóres príncipes, et honoráti simul cum pópulis, exírent óbviam veniénti,
3	10	excipiéntes eum cum corónis, et lampádibus, ducéntes choros in týmpanis, et tíbiis.
3	11	Nec ista tamen faciéntes, ferocitátem ejus péctoris mitigáre potuérunt:
3	12	nam et civitátes eórum destrúxit, et lucos eórum excídit:
3	13	præcéperat enim illi Nabuchodónosor rex, ut omnes deos terræ extermináret, vidélicet ut ipse solus dicerétur deus ab his natiónibus, quæ potuíssent Holoférnis poténtia subjugári.
3	14	Pertránsiens autem Sýriam Sobal, et omnem Apaméam, omnémque Mesopotámiam, venit ad Idumǽos in terram Gábaa,
3	15	accepítque civitátes eórum, et sedit ibi per trigínta dies, in quibus diébus adunári præcépit univérsum exércitum virtútis suæ.
4	1	Tunc audiéntes hæc fílii Israël, qui habitábant in terra Juda, timuérunt valde a fácie ejus.
4	2	Tremor, et horror invásit sensus eórum, ne hoc fáceret Jerúsalem et templo Dómini, quod fécerat céteris civitátibus et templis eárum.
4	3	Et misérunt in omnem Samaríam per circúitum usque Jéricho, et præoccupavérunt omnes vértices móntium:
4	4	et muris circumdedérunt vicos suos, et congregavérunt fruménta in præparatiónem pugnæ.
4	5	Sacérdos étiam Elíachim scripsit ad univérsos, qui erant contra Esdrelon, quæ est contra fáciem campi magni juxta Dóthain, et univérsos, per quos viæ tránsitus esse póterat,
4	6	ut obtinérent ascénsus móntium, per quos via esse póterat ad Jerúsalem, et illic custodírent ubi angústum iter esse póterat inter montes.
4	7	Et fecérunt fílii Israël, secúndum quod constitúerat eis sacérdos Dómini Elíachim.
4	8	Et clamávit omnis pópulus ad Dóminum instántia magna, et humiliavérunt ánimas suas in jejúniis, et oratiónibus, ipsi et mulíeres eórum.
4	9	Et induérunt se sacerdótes cilíciis, et infántes prostravérunt contra fáciem templi Dómini, et altáre Dómini operuérunt cilício:
4	10	et clamavérunt ad Dóminum Deum Israël unanímiter, ne daréntur in prædam infántes eórum, et uxóres eórum in divisiónem, et civitátes eórum in extermínium, et sancta eórum in pollutiónem, et fíerent oppróbrium géntibus.
4	11	Tunc Elíachim, sacérdos Dómini magnus circuívit omnem Israël, allocutúsque est eos,
4	12	dicens: Scitóte quóniam exáudiet Dóminus preces vestras, si manéntes permanséritis in jejúniis, et oratiónibus in conspéctu Dómini.
4	13	Mémores estóte Móysi servi Dómini, qui Amalec confidéntem in virtúte sua, et in poténtia sua, et in exércitu suo, et in clýpeis suis, et in cúrribus suis, et in equítibus suis, non ferro pugnándo, sed précibus sanctis orándo dejécit:
4	14	sic erunt univérsi hostes Israël, si perseveravéritis in hoc ópere, quod cœpístis.
4	15	Ad hanc ígitur exhortatiónem ejus deprecántes Dóminum, permanébant in conspéctu Dómini,
4	16	ita ut étiam hi, qui offerébant Dómino holocáusta, præcíncti cilíciis offérrent sacrifícia Dómino, et erat cinis super cápita eórum.
4	17	Et ex toto corde suo omnes orábant Deum, ut visitáret pópulum suum Israël.
5	1	Nuntiatúmque est Holoférni príncipi milítiæ Assyriórum, quod fílii Israël præparárent se ad resisténdum, ac móntium itínera conclusíssent.
5	2	Et furóre nímio exársit in iracúndia magna, vocavítque omnes príncipes Moab et duces Ammon,
5	3	et dixit eis: Dícite mihi, quis sit pópulus iste, qui montána óbsidet: aut quæ, et quales, et quantæ sint civitátes eórum: quæ étiam sit virtus eórum, aut quæ sit multitúdo eórum, vel quis rex milítiæ illórum:
5	4	et quare præ ómnibus, qui hábitant in oriénte, isti contempsérunt nos, et non exiérunt óbviam nobis, ut suscíperent nos cum pace?
5	5	Tunc Achior dux ómnium filiórum Ammon respóndens, ait: Si dignéris audíre dómine mi, dicam veritátem in conspéctu tuo de pópulo isto, qui in montánis hábitat, et non egrediétur verbum falsum ex ore meo.
5	6	Pópulus iste ex progénie Chaldæórum est.
5	7	Hic primum in Mesopotámia habitávit, quóniam noluérunt sequi deos patrum suórum, qui erant in terra Chaldæórum.
5	8	Deseréntes ítaque cæremónias patrum suórum, quæ in multitúdine deórum erant,
5	9	unum Deum cæli coluérunt, qui et præcépit eis, ut exírent inde, et habitárent in Charan. Cumque operuísset omnem terram fames, descendérunt in Ægýptum, illícque per quadringéntos annos sic multiplicáti sunt, ut dinumerári eórum non posset exércitus.
5	10	Cumque graváret eos rex Ægýpti, atque in ædificatiónibus úrbium suárum in luto et látere subjugásset eos, clamavérunt ad Dóminum suum, et percússit totam terram Ægýpti plagis váriis.
5	11	Cumque ejecíssent eos Ægýptii a se, et cessásset plaga ab eis, et íterum eos vellent cápere, et ad suum servítium revocáre,
5	12	fugiéntibus his Deus cæli mare apéruit, ita ut hinc inde aquæ quasi murus solidaréntur, et isti pede sicco fundum maris perambulándo transírent.
5	13	In quo loco dum innumerábilis exércitus Ægyptiórum eos persequerétur, ita aquis coopértus est, ut non remanéret vel unus, qui factum pósteris nuntiáret.
5	14	Egréssi vero mare rubrum, desérta Sina montis occupavérunt, in quibus numquam homo habitáre pótuit, vel fílius hóminis requiévit.
5	15	Illic fontes amári obdulcáti sunt eis ad bibéndum, et per annos quadragínta annónam de cælo consecúti sunt.
5	16	Ubicúmque ingréssi sunt sine arcu et sagítta, et absque scuto et gládio, Deus eórum pugnávit pro eis, et vicit.
5	17	Et non fuit, qui insultáret pópulo isti, nisi quando recéssit a cultu Dómini Dei sui.
5	18	Quotiescúmque autem præter ipsum Deum suum, álterum coluérunt, dati sunt in prædam, et in gládium, et in oppróbrium.
5	19	Quotiescúmque autem pœnituérunt se recessísse a cultúra Dei sui, dedit eis Deus cæli virtútem resisténdi.
5	20	Dénique Chananǽum regem, et Jebusǽum, et Pherezǽum, et Hethǽum, et Hevǽum, et Amorrhǽum, et omnes poténtes in Hésebon prostravérunt, et terras eórum, et civitátes eórum ipsi possedérunt:
5	21	et usque dum non peccárent in conspéctu Dei sui, erant cum illis bona: Deus enim illórum odit iniquitátem.
5	22	Nam et ante hos annos, cum recessíssent a via, quam déderat illis Deus, ut ambulárent in ea, extermináti sunt prœ́liis a multis natiónibus, et plúrimi eórum captívi abdúcti sunt in terram non suam.
5	23	Nuper autem revérsi ad Dóminum Deum suum, ex dispersióne, qua dispérsi fúerant, adunáti sunt, et ascendérunt montána hæc ómnia, et íterum póssident Jerúsalem, ubi sunt sancta eórum.
5	24	Nunc ergo mi dómine, perquíre si est áliqua iníquitas eórum in conspéctu Dei eórum: ascendámus ad illos, quóniam tradens tradet illos Deus eórum tibi, et subjugáti erunt sub jugo poténtiæ tuæ.
5	25	Si vero non est offénsio pópuli hujus coram Deo suo, non potérimus resístere illis, quóniam Deus eórum deféndet illos: et érimus in oppróbrium univérsæ terræ.
5	26	Et factum est, cum cessásset loqui Achior verba hæc, iráti sunt omnes magnátes Holoférnis, et cogitábant interfícere eum, dicéntes ad altérutrum:
5	27	Quis est iste, qui fílios Israël posse dicat resístere regi Nabuchodónosor, et exercítibus ejus, hómines inérmes, et sine virtúte, et sine perítia artis pugnæ?
5	28	Ut ergo agnóscat Achior quóniam fallit nos, ascendámus in montána: et cum capti fúerint poténtes eórum, tunc cum eísdem gládio transverberábitur:
5	29	ut sciat omnis gens, quóniam Nabuchodónosor deus terræ est, et præter ipsum álius non est.
6	1	Factum est autem cum cessássent loqui, indignátus Holoférnes veheménter, dixit ad Achior:
6	2	Quóniam prophetásti nobis dicens, quod gens Israël defendátur a Deo suo, ut osténdam tibi, quóniam non est Deus nisi Nabuchodónosor,
6	3	cum percussérimus eos omnes, sicut hóminem unum, tunc et ipse cum illis Assyriórum gládio interíbis, et omnis Israël tecum perditióne dispériet:
6	4	et probábis, quóniam Nabuchodónosor dóminus sit univérsæ terræ: tuncque gládius milítiæ meæ tránsiet per látera tua, et confíxus cades inter vulnerátos Israël, et non respirábis ultra, donec exterminéris cum illis.
6	5	Porro autem si prophetíam tuam veram exístimas, non cóncidat vultus tuus: et pallor, qui fáciem tuam óbtinet abscédat a te, si verba mea hæc putas impléri non posse.
6	6	Ut autem nóveris quia simul cum illis hæc experiéris, ecce ex hac hora illórum pópulo sociáberis, ut, dum dignas mei gládii pœnas excéperint, ipse simul ultióni subjáceas.
6	7	Tunc Holoférnes præcépit servis suis, ut comprehénderent Achior, et perdúcerent eum in Bethúliam, et tráderent eum in manus filiórum Israël.
6	8	Et accipiéntes eum servi Holoférnis, profécti sunt per campéstria: sed cum appropinquássent ad montána, exiérunt contra eos fundibulárii.
6	9	Illi autem diverténtes a látere montis, ligavérunt Achior ad árborem mánibus et pédibus, et sic vinctum réstibus dimisérunt eum, et revérsi sunt ad dóminum suum.
6	10	Porro fílii Israël descendéntes de Bethúlia, venérunt ad eum: quem solvéntes duxérunt ad Bethúliam, atque in médium pópuli illum statuéntes, percunctáti sunt quid rerum esset, quod illum vinctum Assýrii reliquíssent.
6	11	In diébus illis erant illic príncipes, Ozías fílius Micha de tribu Símeon, et Charmi, qui et Gothóniel.
6	12	In médio ítaque seniórum, et in conspéctu ómnium, Achior dixit ómnia, quæ locútus ipse fúerat ab Holoférne interrogátus: et quáliter pópulus Holoférnis voluísset propter hoc verbum interfícere eum,
6	13	et quemádmodum ipse Holoférnes irátus jússerit eum Israëlítis hac de causa tradi, ut dum vícerit fílios Israël, tunc et ipsum Achior divérsis júbeat interíre supplíciis, propter hoc quod dixísset: Deus cæli defénsor eórum est.
6	14	Cumque Achior univérsa hæc exposuísset, omnis pópulus cécidit in fáciem, adorántes Dóminum, et commúni lamentatióne et fletu unánimes preces suas Dómino effudérunt,
6	15	dicéntes: Dómine Deus cæli et terræ, intuére supérbiam eórum, et réspice ad nostram humilitátem, et fáciem sanctórum tuórum atténde, et osténde quóniam non derelínquis præsuméntes de te: et præsuméntes de se, et de sua virtúte gloriántes, humílias.
6	16	Finíto ítaque fletu, et per totam diem oratióne populórum compléta, consoláti sunt Achior,
6	17	dicéntes: Deus patrum nostrórum, cujus tu virtútem prædicásti, ipse tibi hanc dabit vicissitúdinem, ut eórum magis tu intéritum vídeas.
6	18	Cum vero Dóminus Deus noster déderit hanc libertátem servis suis, sit et tecum Deus in médio nostri: ut sicut placúerit tibi, ita cum tuis ómnibus converséris nobíscum.
6	19	Tunc Ozías, finíto consílio, suscépit eum in domum suam, et fecit ei cœnam magnam.
6	20	Et vocátis ómnibus presbýteris, simul expléto jejúnio refecérunt.
6	21	Póstea vero convocátus est omnis pópulus, et per totam noctem intra ecclésiam oravérunt, peténtes auxílium a Deo Israël.
7	1	Holoférnes autem áltera die præcépit exercítibus suis, ut ascénderent contra Bethúliam.
7	2	Erant autem pédites bellatórum centum vigínti míllia, et équites vigínti duo míllia, præter præparatiónes virórum illórum, quos occupáverat captívitas, et abdúcti fúerant de provínciis et úrbibus univérsæ juventútis.
7	3	Omnes paravérunt se páriter ad pugnam contra fílios Israël, et venérunt per crepídinem montis usque ad ápicem, qui réspicit super Dóthain, a loco qui dícitur Belma usque ad Chelmon, qui est contra Esdrelon.
7	4	Fílii autem Israël, ut vidérunt multitúdinem illórum, prostravérunt se super terram, mitténtes cínerem super cápita sua, unánimes orántes ut Deus Israël misericórdiam suam osténderet super pópulum suum.
7	5	Et assuméntes arma sua béllica, sedérunt per loca, quæ ad angústi itíneris trámitem dírigunt inter montósa, et erant custodiéntes ea tota die et nocte.
7	6	Porro Holoférnes, dum círcuit per gyrum, réperit quod fons, qui influébat, aquædúctum illórum a parte austráli extra civitátem dirígeret: et incídi præcépit aquædúctum illórum.
7	7	Erant tamen non longe a muris fontes, ex quibus furtim videbántur hauríre aquam, ad refocillándum pótius quam ad potándum.
7	8	Sed fílii Ammon, et Moab accessérunt ad Holoférnem, dicéntes: Fílii Israël non in láncea, nec in sagítta confídunt, sed montes deféndunt illos, et múniunt illos colles in præcipítio constitúti.
7	9	Ut ergo sine congressióne pugnæ possis superáre eos, pone custódes fóntium, ut non háuriant aquam ex eis, et sine gládio interfícies eos, vel certe fatigáti tradent civitátem suam, quam putant in móntibus pósitam superári non posse.
7	10	Et placuérunt verba hæc coram Holoférne, et coram satellítibus ejus, et constítuit per gyrum centenários per síngulos fontes.
7	11	Cumque ista custódia per dies vigínti fuísset expléta, defecérunt cistérnæ, et collectiónes aquárum ómnibus habitántibus Bethúliam, ita ut non esset intra civitátem unde satiaréntur vel una die, quóniam ad mensúram dabátur pópulis aqua quotídie.
7	12	Tunc ad Ozíam congregáti omnes viri feminǽque, júvenes, et párvuli, omnes simul una voce
7	13	dixérunt: Júdicet Deus inter nos et te, quóniam fecísti in nos mala, nolens loqui pacífice cum Assýriis, et propter hoc véndidit nos Deus in mánibus eórum.
7	14	Et ídeo non est qui ádjuvet, cum prosternámur ante óculos eórum in siti, et perditióne magna.
7	15	Et nunc congregáte univérsos, qui in civitáte sunt, ut sponte tradámus nos omnes pópulo Holoférnis.
7	16	Mélius est enim ut captívi benedicámus Dóminum, vivéntes, quam moriámur, et simus oppróbrium omni carni, cum vidérimus uxóres nostras, et infántes nostros mori ante óculos nostros.
7	17	Contestámur hódie cælum et terram, et Deum patrum nostrórum, qui ulcíscitur nos secúndum peccáta nostra, ut jam tradátis civitátem in manu milítiæ Holoférnis, et sit finis noster brevis in ore gládii, qui lóngior effícitur in ariditáte sitis.
7	18	Et cum hæc dixíssent, factus est fletus et ululátus magnus in ecclésia ab ómnibus, et per multas horas una voce clamavérunt ad Deum, dicéntes:
7	19	Peccávimus cum pátribus nostris, injúste égimus, iniquitátem fécimus.
7	20	Tu, quia pius es, miserére nostri, aut in tuo flagéllo víndica iniquitátes nostras, et noli trádere confiténtes te pópulo, qui ignórat te,
7	21	ut non dicant inter gentes: Ubi est Deus eórum?
7	22	Et cum fatigáti ex his clamóribus, et his flétibus lassáti siluíssent,
7	23	exsúrgens Ozías infúsus lácrymis, dixit: Æquo ánimo estóte fratres, et hos quinque dies exspectémus a Dómino misericórdiam.
7	24	Fórsitan enim indignatiónem suam abscíndet, et dabit glóriam nómini suo.
7	25	Si autem transáctis quinque diébus non vénerit adjutórium, faciémus hæc verba, quæ locúti estis.
8	1	Et factum est, cum audísset hæc verba Judith vídua, quæ erat fília Merári, fílii Idox, fílii Joseph, fílii Ozíæ, fílii Elai, fílii Jamnor, fílii Gédeon, fílii Ráphaim, fílii Achitob, fílii Melchíæ, fílii Enan, fílii Nathaníæ, fílii Saláthiel, fílii Símeon, fílii Ruben:
8	2	et vir ejus fuit Manásses, qui mórtuus est in diébus messis hordeáceæ:
8	3	instábat enim super alligántes manípulos in campo, et venit æstus super caput ejus, et mórtuus est in Bethúlia civitáte sua, et sepúltus est illic cum pátribus suis.
8	4	Erat autem Judith relícta ejus vídua jam annis tribus, et ménsibus sex.
8	5	Et in superióribus domus suæ fecit sibi secrétum cubículum, in quo cum puéllis suis clausa morabátur,
8	6	et habens super lumbos suos cilícium, jejunábat ómnibus diébus vitæ suæ, præter sábbata, et neoménias, et festa domus Israël.
8	7	Erat autem elegánti aspéctu nimis, cui vir suus relíquerat divítias multas, et famíliam copiósam, ac possessiónes arméntis boum, et grégibus óvium plenas.
8	8	Et erat hæc in ómnibus famosíssima, quóniam timébat Dóminum valde, nec erat qui loquerétur de illa verbum malum.
8	9	Hæc ítaque cum audísset quóniam Ozías promisísset quod transácto quinto die tráderet civitátem, misit ad presbýteros Chabri, et Charmi.
8	10	Et venérunt ad illam, et dixit illis: Quod est hoc verbum, in quo consénsit Ozías, ut tradat civitátem Assýriis, si intra quinque dies non vénerit vobis adjutórium?
8	11	Et qui estis vos, qui tentátis Dóminum?
8	12	Non est iste sermo, qui misericórdiam próvocet, sed pótius qui iram éxcitet, et furórem accéndat.
8	13	Posuístis vos tempus miseratiónis Dómini, et in arbítrium vestrum, diem constituístis ei.
8	14	Sed quia pátiens Dóminus est, in hoc ipso pœniteámus, et indulgéntiam ejus fusis lácrymis postulémus:
8	15	non enim quasi homo, sic Deus comminábitur, neque sicut fílius hóminis ad iracúndiam inflammábitur.
8	16	Et ídeo humiliémus illi ánimas nostras, et in spíritu constitúti humiliáto, serviéntes illi,
8	17	dicámus flentes Dómino, ut secúndum voluntátem suam sic fáciat nobíscum misericórdiam suam: ut sicut conturbátum est cor nostrum in supérbia eórum, ita étiam de nostra humilitáte gloriémur:
8	18	quóniam non sumus secúti peccáta patrum nostrórum, qui dereliquérunt Deum suum, et adoravérunt deos aliénos,
8	19	pro quo scélere dati sunt in gládium, et in rapínam, et in confusiónem inimícis suis: nos autem álterum Deum nescímus præter ipsum.
8	20	Exspectémus húmiles consolatiónem ejus, et exquíret sánguinem nostrum de afflictiónibus inimicórum nostrórum, et humiliábit omnes gentes, quæcúmque insúrgunt contra nos, et fáciet illas sine honóre Dóminus Deus noster.
8	21	Et nunc fratres, quóniam vos estis presbýteri in pópulo Dei, et ex vobis pendet ánima illórum, ad elóquium vestrum corda eórum erígite, ut mémores sint quia tentáti sunt patres nostri ut probaréntur, si vere cólerent Deum suum.
8	22	Mémores esse debent, quómodo pater noster Abraham tentátus est, et per multas tribulatiónes probátus, Dei amícus efféctus est.
8	23	Sic Isaac, sic Jacob, sic Móyses, et omnes qui placuérunt Deo, per multas tribulatiónes transiérunt fidéles.
8	24	Illi autem, qui tentatiónes non suscepérunt cum timóre Dómini, et impatiéntiam suam et impropérium murmuratiónis suæ contra Dóminum protulérunt,
8	25	extermináti sunt ab exterminatóre, et a serpéntibus periérunt.
8	26	Et nos ergo non ulciscámur nos pro his, quæ pátimur,
8	27	sed reputántes peccátis nostris hæc ipsa supplícia minóra esse flagélla Dómini, quibus quasi servi corrípimur, ad emendatiónem, et non ad perditiónem nostram evenísse credámus.
8	28	Et dixérunt illi Ozías, et presbýteri: Omnia, quæ locúta es, vera sunt, et non est in sermónibus tuis ulla reprehénsio.
8	29	Nunc ergo ora pro nobis, quóniam múlier sancta es, et timens Deum.
8	30	Et dixit illis Judith: Sicut quod pótui loqui, Dei esse cognóscitis:
8	31	ita quod fácere dispósui, probáte si ex Deo est, et oráte ut firmum fáciat Deus consílium meum.
8	32	Stábitis vos ad portam nocte ista, et ego éxeam cum abra mea: et oráte, ut sicut dixístis, in diébus quinque respíciat Dóminus pópulum suum Israël.
8	33	Vos autem nolo ut scrutémini actum meum, et usque dum renúntiem vobis, nihil áliud fiat, nisi orátio pro me ad Dóminum Deum nostrum.
8	34	Et dixit ad eam Ozías princeps Juda: Vade in pace, et Dóminus sit tecum in ultiónem inimicórum nostrórum. Et reverténtes abiérunt.
9	1	Quibus abscedéntibus, Judith ingréssa est oratórium suum: et índuens se cilício, pósuit cínerem super caput suum: et prostérnens se Dómino, clamábat ad Dóminum, dicens:
9	2	Dómine Deus patris mei Símeon, qui dedísti illi gládium in defensiónem alienigenárum, qui violatóres exstitérunt in coinquinatióne sua, et denudavérunt femur vírginis in confusiónem:
9	3	et dedísti mulíeres illórum in prædam, et fílias illórum in captivitátem: et omnem prædam in divisiónem servis tuis, qui zelavérunt zelum tuum: súbveni quæso te Dómine Deus meus mihi víduæ.
9	4	Tu enim fecísti prióra, et illa post illa cogitásti: et hoc factum est quod ipse voluísti.
9	5	Omnes enim viæ tuæ parátæ sunt, et tua judícia in tua providéntia posuísti.
9	6	Réspice castra Assyriórum nunc, sicut tunc castra Ægyptiórum vidére dignátus es, quando post servos tuos armáti currébant, confidéntes in quadrígis, et in equitátu suo, et in multitúdine bellatórum.
9	7	Sed aspexísti super castra eórum, et ténebræ fatigavérunt eos.
9	8	Ténuit pedes eórum abýssus, et aquæ operuérunt eos.
9	9	Sic fiant et isti, Dómine, qui confídunt in multitúdine sua, et in cúrribus suis, et in contis, et in scutis, et in sagíttis suis, et in lánceis gloriántur,
9	10	et nésciunt quia tu ipse es Deus noster, qui cónteris bella ab inítio, et Dóminus nomen est tibi.
9	11	Erige bráchium tuum sicut ab inítio, et allíde virtútem illórum in virtúte tua: cadat virtus eórum in iracúndia tua, qui promíttunt se violáre sancta tua, et pollúere tabernáculum nóminis tui, et dejícere gládio suo cornu altáris tui.
9	12	Fac Dómine, ut gládio próprio ejus supérbia amputétur:
9	13	capiátur láqueo oculórum suórum in me, et percúties eum ex lábiis caritátis meæ.
9	14	Da mihi in ánimo constántiam, ut contémnam illum: et virtútem, ut evértam illum.
9	15	Erit enim hoc memoriále nóminis tui, cum manus féminæ dejécerit eum.
9	16	Non enim in multitúdine est virtus tua Dómine, neque in equórum víribus volúntas tua est, nec supérbi ab inítio placuérunt tibi: sed humílium et mansuetórum semper tibi plácuit deprecátio.
9	17	Deus cælórum, creátor aquárum, et Dóminus totíus creatúræ, exáudi me míseram deprecántem, et de tua misericórdia præsuméntem.
9	18	Meménto Dómine testaménti tui, et da verbum in ore meo, et in corde meo consílium corróbora, ut domus tua in sanctificatióne tua permáneat:
9	19	et omnes gentes agnóscant quia tu es Deus, et non est álius præter te.
10	1	Factum est autem, cum cessásset clamáre ad Dóminum, surréxit de loco, in quo jacúerat prostráta ad Dóminum.
10	2	Vocavítque abram suam, et descéndens in domum suam, ábstulit a se cilícium, et éxuit se vestiméntis viduitátis suæ,
10	3	et lavit corpus suum, et unxit se myro óptimo, et discriminávit crinem cápitis sui, et impósuit mitram super caput suum, et índuit se vestiméntis jucunditátis suæ, induítque sandália pédibus suis, assumpsítque dextralíola, et lília, et ináures, et ánnulos, et ómnibus ornaméntis suis ornávit se.
10	4	Cui étiam Dóminus cóntulit splendórem: quóniam omnis ista composítio non ex libídine, sed ex virtúte pendébat: et ídeo Dóminus hanc in illam pulchritúdinem ampliávit, ut incomparábili decóre ómnium óculis apparéret.
10	5	Impósuit ítaque abræ suæ ascopéram vini, et vas ólei, et poléntam, et pálathas, et panes, et cáseum, et profécta est.
10	6	Cumque veníssent ad portam civitátis, invenérunt exspectántem Ozíam et presbýteros civitátis.
10	7	Qui cum vidíssent eam, stupéntes miráti sunt nimis pulchritúdinem ejus.
10	8	Nihil tamen interrogántes eam, dimisérunt transíre, dicéntes: Deus patrum nostrórum det tibi grátiam, et omne consílium tui cordis sua virtúte corróboret, ut gloriétur super te Jerúsalem, et sit nomen tuum in número sanctórum et justórum.
10	9	Et dixérunt hi qui illic erant, omnes una voce: Fiat, fiat.
10	10	Judith vero orans Dóminum, transívit per portas ipsa et abra ejus.
10	11	Factum est autem, cum descénderet montem, circa ortum diéi, occurrérunt ei exploratóres Assyriórum, et tenuérunt eam, dicéntes: Unde venis? aut quo vadis?
10	12	Quæ respóndit: Fília sum Hebræórum, ídeo ego fugi a fácie eórum, quóniam futúrum agnóvi, quod dentur vobis in deprædatiónem, pro eo quod contemnéntes vos, noluérunt ultro trádere seípsos, ut invenírent misericórdiam in conspéctu vestro.
10	13	Hac de causa cogitávi mecum, dicens: Vadam ad fáciem príncipis Holoférnis, ut índicem illi secréta illórum, et osténdam illi quo áditu possit obtinére eos, ita ut non cadat vir unus de exércitu ejus.
10	14	Et cum audíssent viri illi verba ejus, considerábant fáciem ejus, et erat in óculis eórum stupor, quóniam pulchritúdinem ejus mirabántur nimis.
10	15	Et dixérunt ad eam: Conservásti ánimam tuam, eo quod tale reperísti consílium, ut descénderes ad dóminum nostrum.
10	16	Hoc autem scias, quóniam cum stéteris in conspéctu ejus, bene tibi fáciet, et eris gratíssima in corde ejus. Duxerúntque illam ad tabernáculum Holoférnis, annuntiántes eam.
10	17	Cumque intrásset ante fáciem ejus, statim captus est in suis óculis Holoférnes.
10	18	Dixerúntque ad eum satéllites ejus: Quis contémnat pópulum Hebræórum, qui tam decóras mulíeres habent, ut non pro his mérito pugnáre contra eos debeámus?
10	19	Videns ítaque Judith Holoférnem sedéntem in conópeo, quod erat ex púrpura, et auro, et smarágdo, et lapídibus pretiósis intéxtum:
10	20	et cum in fáciem ejus intendísset, adorávit eum, prostérnens se super terram. Et elevavérunt eam servi Holoférnis, jubénte dómino suo.
11	1	Tunc Holoférnes dixit ei: Æquo ánimo esto, et noli pavére in corde tuo: quóniam ego numquam nócui viro, qui vóluit servíre Nabuchodónosor regi:
11	2	pópulus autem tuus, si non contempsísset me, non levássem lánceam meam super eum.
11	3	Nunc autem dic mihi, qua ex causa recessísti ab illis, et plácuit tibi ut veníres ad nos?
11	4	Et dixit illi Judith: Sume verba ancíllæ tuæ, quóniam si secútus fúeris verba ancíllæ tuæ, perféctam rem fáciet Dóminus tecum.
11	5	Vivit enim Nabuchodónosor rex terræ, et vivit virtus ejus, quæ est in te ad correptiónem ómnium animárum errántium: quóniam non solum hómines sérviunt illi per te, sed et béstiæ agri obtémperant illi.
11	6	Nuntiátur enim ánimi tui indústria univérsis géntibus, et indicátum est omni sǽculo, quóniam tu solus bonus, et potens es in omni regno ejus: et disciplína tua ómnibus provínciis prædicátur.
11	7	Nec hoc latet, quod locútus est Achior, nec illud ignorátur, quod ei jússeris eveníre.
11	8	Constat enim Deum nostrum sic peccátis offénsum, ut mandáverit per prophétas suos ad pópulum, quod tradat eum pro peccátis suis.
11	9	Et quóniam sciunt se offendísse Deum suum fílii Israël, tremor tuus super ipsos est.
11	10	Insuper étiam fames invásit eos, et ab ariditáte aquæ jam inter mórtuos computántur.
11	11	Dénique hoc órdinant, ut interfíciant pécora sua, et bibant sánguinem eórum:
11	12	et sancta Dómini Dei sui, quæ præcépit Deus non contíngi, in fruménto, vino, et óleo, hæc cogitavérunt impéndere, et volunt consúmere, quæ nec mánibus debérent contíngere: ergo quóniam hæc fáciunt, certum est quod in perditiónem dabúntur.
11	13	Quod ego ancílla tua cognóscens, fugi ab illis, et misit me Dóminus hæc ipsa nuntiáre tibi.
11	14	Ego enim ancílla tua Deum colo, étiam nunc apud te: et éxiet ancílla tua, et orábo Deum,
11	15	et dicet mihi quando eis reddat peccátum suum, et véniens nuntiábo tibi, ita ut ego addúcam te per médiam Jerúsalem, et habébis omnem pópulum Israël, sicut oves, quibus non est pastor, et non latrábit vel unus canis contra te:
11	16	quóniam hæc mihi dicta sunt per providéntiam Dei.
11	17	Et quóniam irátus est illis Deus, hæc ipsa missa sum nuntiáre tibi.
11	18	Placuérunt autem ómnia verba hæc coram Holoférne, et coram púeris ejus, et mirabántur sapiéntiam ejus, et dicébant alter ad álterum:
11	19	Non est talis múlier super terram in aspéctu, in pulchritúdine, et in sensu verbórum.
11	20	Et dixit ad illam Holoférnes: Benefécit Deus, qui misit te ante pópulum, ut des illum tu in mánibus nostris:
11	21	et quóniam bona est promíssio tua, si fécerit mihi hoc Deus tuus, erit et Deus meus, et tu in domo Nabuchodónosor magna eris, et nomen tuum nominábitur in univérsa terra.
12	1	Tunc jussit eam introíre ubi repósiti erant thesáuri ejus, et jussit illic manére eam, et constítuit quid darétur illi de convívio suo.
12	2	Cui respóndit Judith, et dixit: Nunc non pótero manducáre ex his, quæ mihi prǽcipis tríbui, ne véniat super me offénsio: ex his autem, quæ mihi détuli, manducábo.
12	3	Cui Holoférnes ait: Si defécerint tibi ista, quæ tecum detulísti, quid faciémus tibi?
12	4	Et dixit Judith: Vivit ánima tua dómine meus, quóniam non expéndet ómnia hæc ancílla tua, donec fáciat Deus in manu mea hæc, quæ cogitávi. Et induxérunt illam servi ejus in tabernáculum, quod præcéperat.
12	5	Et pétiit dum introíret, ut darétur ei cópia nocte et ante lucem egrediéndi foras ad oratiónem, et deprecándi Dóminum.
12	6	Et præcépit cubiculáriis suis, ut sicut placéret illi, exíret et introíret ad adorándum Deum suum, per tríduum:
12	7	et exíbat nóctibus in vallem Bethúliæ, et baptizábat se in fonte aquæ.
12	8	Et ut ascendébat, orábat Dóminum Deum Israël, ut dirígeret viam ejus ad liberatiónem pópuli sui.
12	9	Et intróiens, munda manébat in tabernáculo usque dum accíperet escam suam in véspere.
12	10	Et factum est, in quarto die Holoférnes fecit cœnam servis suis, et dixit ad Vágao eunúchum suum: Vade, et suáde Hebrǽam illam ut sponte conséntiat habitáre mecum.
12	11	Fœdum est enim apud Assýrios, si fémina irrídeat virum, agéndo ut immúnis ab eo tránseat.
12	12	Tunc introívit Vágao ad Judith, et dixit: Non vereátur bona puélla introíre ad dóminum meum, ut honorificétur ante fáciem ejus, ut mandúcet cum eo, et bibat vinum in jucunditáte.
12	13	Cui Judith respóndit: Quæ ego sum, ut contradícam dómino meo?
12	14	Omne quod erit ante óculos ejus bonum et óptimum fáciam. Quidquid autem illi placúerit, hoc mihi erit óptimum ómnibus diébus vitæ meæ.
12	15	Et surréxit, et ornávit se vestiménto suo, et ingréssa stetit ante fáciem ejus.
12	16	Cor autem Holoférnes concússum est: erat enim ardens in concupiscéntia ejus.
12	17	Et dixit ad eam Holoférnes: Bibe nunc, et accúmbe in jucunditáte, quóniam invenísti grátiam coram me.
12	18	Et dixit Judith: Bibam dómine, quóniam magnificáta est ánima mea hódie præ ómnibus diébus meis.
12	19	Et accépit, et manducávit, et bibit coram ipso ea, quæ paráverat illi ancílla ejus.
12	20	Et jucúndus factus est Holoférnes ad eam, bibítque vinum multum nimis, quantum numquam bíberat in vita sua.
13	1	Ut autem sero factum est, festinavérunt servi illíus ad hospítia sua, et conclúsit Vágao óstia cubículi, et ábiit.
13	2	Erant autem omnes fatigáti a vino:
13	3	erátque Judith sola in cubículo.
13	4	Porro Holoférnes jacébat in lecto, nímia ebrietáte sopítus.
13	5	Dixítque Judith puéllæ suæ, ut staret foris ante cubículum, et observáret.
13	6	Stetítque Judith ante lectum, orans cum lácrymis, et labiórum motu in siléntio,
13	7	dicens: Confírma me Dómine Deus Israël, et réspice in hac hora ad ópera mánuum meárum, ut, sicut promisísti, Jerúsalem civitátem tuam érigas: et hoc quod credens per te posse fíeri cogitávi, perfíciam.
13	8	Et cum hæc dixísset, accéssit ad colúmnam, quæ erat ad caput léctuli ejus, et pugiónem ejus, qui in ea ligátus pendébat, exsólvit.
13	9	Cumque evaginásset illum, apprehéndit comam cápitis ejus, et ait: Confírma me Dómine Deus in hac hora.
13	10	Et percússit bis in cervícem ejus, et abscídit caput ejus, et ábstulit conópeum ejus a colúmnis, et evólvit corpus ejus truncum.
13	11	Et post pusíllum exívit, et trádidit caput Holoférnis ancíllæ suæ, et jussit ut mítteret illud in peram suam.
13	12	Et exiérunt duæ, secúndum consuetúdinem suam, quasi ad oratiónem, et transiérunt castra, et gyrántes vallem, venérunt ad portam civitátis.
13	13	Et dixit Judith a longe custódibus murórum: Aperíte portas, quóniam nobíscum est Deus, qui fecit virtútem in Israël.
13	14	Et factum est cum audíssent viri vocem ejus, vocavérunt presbýteros civitátis.
13	15	Et concurrérunt ad eam omnes, a mínimo usque ad máximum: quóniam sperábant eam jam non esse ventúram.
13	16	Et accendéntes luminária, congyravérunt circa eam univérsi: illa autem ascéndens in eminentiórem locum, jussit fíeri siléntium. Cumque omnes tacuíssent,
13	17	dixit Judith: Laudáte Dóminum Deum nostrum, qui non deséruit sperántes in se:
13	18	et in me ancílla sua adimplévit misericórdiam suam, quam promísit dómui Israël: et interfécit in manu mea hostem pópuli sui hac nocte.
13	19	Et próferens de pera caput Holoférnis, osténdit illis, dicens: Ecce caput Holoférnis príncipis milítiæ Assyriórum, et ecce conópeum illíus, in quo recumbébat in ebrietáte sua, ubi per manum féminæ percússit illum Dóminus Deus noster.
13	20	Vivit autem ipse Dóminus, quóniam custodívit me ángelus ejus et hinc eúntem, et ibi commorántem, et inde huc reverténtem, et non permísit me Dóminus ancíllam suam coinquinári, sed sine pollutióne peccáti revocávit me vobis gaudéntem in victória sua, in evasióne mea, et in liberatióne vestra.
13	21	Confitémini illi omnes, quóniam bonus, quóniam in sǽculum misericórdia ejus.
13	22	Univérsi autem adorántes Dóminum, dixérunt ad eam: Benedíxit te Dóminus in virtúte sua, quia per te ad níhilum redégit inimícos nostros.
13	23	Porro Ozías princeps pópuli Israël dixit ad eam: Benedícta es tu fília a Dómino Deo excélso præ ómnibus muliéribus super terram.
13	24	Benedíctus Dóminus, qui creávit cælum et terram, qui te diréxit in vúlnera cápitis príncipis inimicórum nostrórum:
13	25	quia hódie nomen tuum ita magnificávit, ut non recédat laus tua de ore hóminum, qui mémores fúerint virtútis Dómini in ætérnum, pro quibus non pepercísti ánimæ tuæ propter angústias et tribulatiónem géneris tui, sed subvenísti ruínæ ante conspéctum Dei nostri.
13	26	Et dixit omnis pópulus: Fiat, fiat.
13	27	Porro Achior vocátus venit, et dixit ei Judith: Deus Israël, cui tu testimónium dedísti quod ulciscátur se de inimícis suis, ipse caput ómnium incredulórum incídit hac nocte in manu mea.
13	28	Et ut probes quia ita est, ecce caput Holoférnis, qui in contémptu supérbiæ suæ Deum Israël contémpsit, et tibi intéritum minabátur, dicens: Cum captus fúerit pópulus Israël, gládio perforári præcípiam látera tua.
13	29	Videns autem Achior caput Holoférnis, angustiátus præ pavóre cécidit in fáciem suam super terram, et æstuávit ánima ejus.
13	30	Póstea vero quam resúmpto spíritu recreátus est, prócidit ad pedes ejus, et adorávit eam, et dixit:
13	31	Benedícta tu a Deo tuo in omni tabernáculo Jacob, quóniam in omni gente, quæ audíerit nomen tuum, magnificábitur super te Deus Israël.
14	1	Dixit autem Judith ad omnem pópulum: Audíte me fratres, suspéndite caput hoc super muros nostros:
14	2	et erit, cum exíerit sol, accípiat unusquísque arma sua, et exíte cum ímpetu, non ut descendátis deórsum, sed quasi ímpetum faciéntes.
14	3	Tunc exploratóres necésse erit ut fúgiant ad príncipem suum excitándum ad pugnam.
14	4	Cumque duces eórum cucúrrerint ad tabernáculum Holoférnis, et invénerint eum truncum in suo sánguine volutátum, décidet super eos timor.
14	5	Cumque cognovéritis fúgere eos, ite post illos secúri, quóniam Dóminus cónteret eos sub pédibus vestris.
14	6	Tunc Achior, videns virtútem, quam fecit Deus Israël, relícto gentilitátis ritu, crédidit Deo, et circumcídit carnem præpútii sui, et appósitus est ad pópulum Israël, et omnis succéssio géneris ejus usque in hodiérnum diem.
14	7	Mox autem ut ortus est dies, suspendérunt super muros caput Holoférnis, accepítque unusquísque vir arma sua, et egréssi sunt cum grandi strépitu et ululátu.
14	8	Quod vidéntes exploratóres, ad tabernáculum Holoférnis cucurrérunt.
14	9	Porro hi, qui in tabernáculo erant, veniéntes, et ante ingréssum cubículi perstrepéntes, excitándi grátia, inquietúdinem arte moliebántur, ut non ab excitántibus, sed a sonántibus Holoférnes evigiláret.
14	10	Nullus enim audébat cubículum virtútis Assyriórum pulsándo aut intrándo aperíre.
14	11	Sed cum veníssent ejus duces ac tribúni, et univérsi majóres exércitus regis Assyriórum, dixérunt cubiculáriis:
14	12	Intráte, et excitáte illum, quóniam egréssi mures de cavérnis suis, ausi sunt provocáre nos ad prœ́lium.
14	13	Tunc ingréssus Vágao cubículum ejus, stetit ante cortínam, et plausum fecit mánibus suis: suspicabátur enim illum cum Judith dormíre.
14	14	Sed cum nullum motum jacéntis sensu áurium cáperet, accéssit próximans ad cortínam, et élevans eam, vidénsque cadáver absque cápite Holoférnis in suo sánguine tabefáctum jacére super terram, exclamávit voce magna cum fletu, et scidit vestiménta sua.
14	15	Et ingréssus tabernáculum Judith, non invénit eam, et exsíliit foras ad pópulum,
14	16	et dixit: Una múlier Hebrǽa fecit confusiónem in domo regis Nabuchodónosor: ecce enim Holoférnes jacet in terra, et caput ejus non est in illo.
14	17	Quod cum audíssent príncipes virtútis Assyriórum, scidérunt omnes vestiménta sua, et intolerábilis timor et tremor cécidit super eos, et turbáti sunt ánimi eórum valde.
14	18	Et factus est clamor incomparábilis in médio castrórum eórum.
15	1	Cumque omnis exércitus decollátum Holoférnem audísset, fugit mens et consílium ab eis, et solo tremóre et metu agitáti, fugæ præsídium sumunt,
15	2	ita ut nullus loquerétur cum próximo suo, sed inclináto cápite, relíctis ómnibus, evádere festinábant Hebrǽos, quos armátos super se veníre audiébant, fugiéntes per vias campórum et sémitas cóllium.
15	3	Vidéntes ítaque fílii Israël fugiéntes, secúti sunt illos. Descenderúntque clangéntes tubis, et ululántes post ipsos.
15	4	Et quóniam Assýrii non adunáti, in fugam ibant præcípites: fílii autem Israël uno ágmine persequéntes, debilitábant omnes, quos inveníre potuíssent.
15	5	Misit ítaque Ozías núntios per omnes civitátes et regiónes Israël.
15	6	Omnis ítaque régio, omnísque urbs eléctam juventútem armátam misit post eos, et persecúti sunt eos in ore gládii, quoúsque pervenírent ad extremitátem fínium suórum.
15	7	Réliqui autem, qui erant in Bethúlia, ingréssi sunt castra Assyriórum, et prædam, quam fugiéntes Assýrii relíquerant, abstulérunt, et onustáti sunt valde.
15	8	Hi vero, qui victóres revérsi sunt ad Bethúliam, ómnia quæ erant illórum attulérunt secum, ita ut non esset númerus in pecóribus, et juméntis, et univérsis mobílibus eórum, ut a mínimo usque ad máximum omnes dívites fíerent de prædatiónibus eórum.
15	9	Joacim autem summus póntifex de Jerúsalem venit in Bethúliam cum univérsis presbýteris suis, ut vidéret Judith.
15	10	Quæ cum exísset ad illum, benedixérunt eam omnes una voce, dicéntes: Tu glória Jerúsalem, tu lætítia Israël, tu honorificéntia pópuli nostri:
15	11	quia fecísti viríliter, et confortátum est cor tuum, eo quod castitátem amáveris, et post virum tuum, álterum nescíeris: ídeo et manus Dómini confortávit te, et ídeo eris benedícta in ætérnum.
15	12	Et dixit omnis pópulus: Fiat, fiat.
15	13	Per dies autem trigínta, vix collécta sunt spólia Assyriórum a pópulo Israël.
15	14	Porro autem univérsa, quæ Holoférnis peculiária fuísse probáta sunt, dedérunt Judith in auro, et argénto, et véstibus, et gemmis, et omni supelléctili, et trádita sunt ómnia illi a pópulo.
15	15	Et omnes pópuli gaudébant cum muliéribus, et virgínibus, et juvénibus, in órganis, et cítharis.
16	1	Tunc cantávit cánticum hoc Dómino Judith, dicens:
16	2	Incípite Dómino in týmpanis, cantáte Dómino in cýmbalis, modulámini illi psalmum novum, exaltáte, et invocáte nomen ejus.
16	3	Dóminus cónterens bella, Dóminus nomen est illi.
16	4	Qui pósuit castra sua in médio pópuli sui, ut eríperet nos de manu ómnium inimicórum nostrórum.
16	5	Venit Assur ex móntibus ab aquilóne in multitúdine fortitúdinis suæ: cujus multitúdo obturávit torréntes, et equi eórum cooperuérunt valles.
16	6	Dixit se incensúrum fines meos, et júvenes meos occisúrum gládio: infántes meos dare in prædam, et vírgines in captivitátem.
16	7	Dóminus autem omnípotens nócuit eum, et trádidit eum in manus féminæ, et confódit eum.
16	8	Non enim cécidit potens eórum a juvénibus, nec fílii Titan percussérunt eum, nec excélsi gigántes opposuérunt se illi, sed Judith fília Merári in spécie faciéi suæ dissólvit eum.
16	9	Exuit enim se vestiménto viduitátis, et índuit se vestiménto lætítiæ in exsultatióne filiórum Israël.
16	10	Unxit fáciem suam unguénto, et colligávit cincínnos suos mitra, accépit stolam novam ad decipiéndum illum.
16	11	Sandália ejus rapuérunt óculos ejus, pulchritúdo ejus captívam fecit ánimam ejus, amputávit pugióne cervícem ejus.
16	12	Horruérunt Persæ constántiam ejus, et Medi audáciam ejus.
16	13	Tunc ululavérunt castra Assyriórum, quando apparuérunt húmiles mei, arescéntes in siti.
16	14	Fílii puellárum compunxérunt eos, et sicut púeros fugiéntes occidérunt eos: periérunt in prœ́lio a fácie Dómini Dei mei.
16	15	Hymnum cantémus Dómino, hymnum novum cantémus Deo nostro.
16	16	Adonái Dómine magnus es tu, et præclárus in virtúte tua, et quem superáre nemo potest.
16	17	Tibi sérviat omnis creatúra tua: quia dixísti, et facta sunt: misísti spíritum tuum, et creáta sunt, et non est qui resístat voci tuæ.
16	18	Montes a fundaméntis movebúntur cum aquis: petræ, sicut cera, liquéscent ante fáciem tuam.
16	19	Qui autem timent te, magni erunt apud te per ómnia.
16	20	Væ genti insurgénti super genus meum: Dóminus enim omnípotens vindicábit in eis, in die judícii visitábit illos.
16	21	Dabit enim ignem, et vermes in carnes eórum, ut urántur, et séntiant usque in sempitérnum.
16	22	Et factum est post hæc, omnis pópulus post victóriam venit in Jerúsalem adoráre Dóminum: et mox ut purificáti sunt, obtulérunt omnes holocáusta, et vota, et repromissiónes suas.
16	23	Porro Judith univérsa vasa béllica Holoférnis, quæ dedit illi pópulus, et conópeum, quod ipsa sustúlerat de cubíli ipsíus, óbtulit in anáthema obliviónis.
16	24	Erat autem pópulus jucúndus secúndum fáciem sanctórum, et per tres menses gáudium hujus victóriæ celebrátum est cum Judith.
16	25	Post dies autem illos, unusquísque rédiit in domum suam, et Judith magna facta est in Bethúlia, et præclárior erat univérsæ terræ Israël.
16	26	Erat enim virtúti cástitas adjúncta, ita ut non cognósceret virum ómnibus diébus vitæ suæ, ex quo defúnctus est Manásses vir ejus.
16	27	Erat autem diébus festis procédens cum magna glória.
16	28	Mansit autem in domo viri sui annos centum quinque, et dimísit abram suam líberam, et defúncta est ac sepúlta cum viro suo in Bethúlia.
16	29	Luxítque illam omnis pópulus diébus septem.
16	30	In omni autem spátio vitæ ejus non fuit qui perturbáret Israël, et post mortem ejus annis multis.
16	31	Dies autem victóriæ hujus festivitátis, ab Hebrǽis in número sanctórum diérum accípitur, et cólitur a Judǽis ex illo témpore usque in præséntem diem.
