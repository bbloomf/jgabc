1	1	In diébus Assuéri, qui regnávit ab India usque Æthiópiam super centum vigínti septem províncias:
1	2	quando sedit in sólio regni sui, Susan cívitas regni ejus exórdium fuit.
1	3	Tértio ígitur anno impérii sui fecit grande convívium cunctis princípibus, et púeris suis, fortíssimis Persárum, et Medórum ínclytis, et præféctis provinciárum coram se,
1	4	ut osténderet divítias glóriæ regni sui, ac magnitúdinem, atque jactántiam poténtiæ suæ, multo témpore, centum vidélicet et octogínta diébus.
1	5	Cumque impleréntur dies convívii, invitávit omnem pópulum, qui invéntus est in Susan, a máximo usque ad mínimum: et jussit septem diébus convívium præparári in vestíbulo horti, et némoris, quod régio cultu et manu cónsitum erat.
1	6	Et pendébant ex omni parte tentória aérii colóris et carbásini ac hyacínthini, sustentáta fúnibus býssinis atque purpúreis, qui ebúrneis círculis insérti erant, et colúmnis marmóreis fulciebántur. Léctuli quoque áurei et argéntei, super paviméntum smarágdino et pário stratum lápide, dispósiti erant: quod mira varietáte pictúra decorábat.
1	7	Bibébant autem qui invitáti erant áureis póculis, et áliis atque áliis vasis cibi inferebántur. Vinum quoque, ut magnificéntia régia dignum erat, abúndans, et præcípuum ponebátur.
1	8	Nec erat qui noléntes cógeret ad bibéndum, sed sicut rex statúerat, præpónens mensis síngulos de princípibus suis, ut súmeret unusquísque quod vellet.
1	9	Vasthi quoque regína fecit convívium feminárum in palátio, ubi rex Assuérus manére consuéverat.
1	10	Itaque die séptimo, cum rex esset hilárior, et post nímiam potatiónem incaluísset mero, præcépit Maumam, et Bazátha, et Harbóna, et Bagátha, et Abgátha, et Zethar, et Charchas, septem eunúchis, qui in conspéctu ejus ministrábant,
1	11	ut introdúcerent regínam Vasthi coram rege, pósito super caput ejus diadémate, ut osténderet cunctis pópulis et princípibus pulchritúdinem illíus: erat enim pulchra valde.
1	12	Quæ rénuit, et ad regis impérium, quod per eunúchos mandáverat, veníre contémpsit. Unde irátus rex, et nímio furóre succénsus,
1	13	interrogávit sapiéntes, qui ex more régio semper ei áderant, et illórum faciébat cuncta consílio, sciéntium leges, ac jura majórum
1	14	(erant autem primi et próximi, Charséna, et Sethar, et Admátha, et Tharsis, et Mares, et Marsána, et Mamúchan, septem duces Persárum, atque Medórum, qui vidébant fáciem regis, et primi post eum residére sóliti erant):
1	15	cui senténtiæ Vasthi regína subjacéret, quæ Assuéri regis impérium, quod per eunúchos mandáverat, fácere noluísset.
1	16	Respondítque Mamúchan, audiénte rege, atque princípibus: Non solum regem læsit regína Vasthi, sed et omnes pópulos, et príncipes, qui sunt in cunctis provínciis regis Assuéri.
1	17	Egrediétur enim sermo regínæ ad omnes mulíeres, ut contémnant viros suos, et dicant: Rex Assuérus jussit ut regína Vasthi intráret ad eum, et illa nóluit.
1	18	Atque hoc exémplo omnes príncipum cónjuges Persárum atque Medórum parvipéndent impéria maritórum: unde regis justa est indignátio.
1	19	Si tibi placet, egrediátur edíctum a fácie tua, et scribátur juxta legem Persárum atque Medórum, quam præteríri illícitum est, ut nequáquam ultra Vasthi ingrediátur ad regem, sed regnum illíus áltera, quæ mélior est illa, accípiat.
1	20	Et hoc in omne (quod latíssimum est) provinciárum tuárum divulgétur impérium, et cunctæ uxóres tam majórum, quam minórum, déferant marítis suis honórem.
1	21	Plácuit consílium ejus regi, et princípibus: fecítque rex juxta consílium Mamúchan,
1	22	et misit epístolas ad univérsas províncias regni sui, ut quæque gens audíre et légere póterat, divérsis linguis et lítteris, esse viros príncipes ac majóres in dómibus suis: et hoc per cunctos pópulos divulgári.
2	1	His ita gestis, postquam regis Assuéri indignátio deferbúerat, recordátus est Vasthi, et quæ fecísset, vel quæ passa esset:
2	2	dixerúntque púeri regis, ac minístri ejus: Quærántur regi puéllæ vírgines ac speciósæ,
2	3	et mittántur qui consíderent per univérsas províncias puéllas speciósas et vírgines: et addúcant eas ad civitátem Susan, et tradant eas in domum feminárum sub manu Egéi eunúchi, qui est præpósitus et custos mulíerum regiárum: et accípiant mundum mulíebrem, et cétera ad usus necessária.
2	4	Et quæcúmque inter omnes óculis regis placúerit, ipsa regnet pro Vasthi. Plácuit sermo regi: et ita, ut suggésserant, jussit fíeri.
2	5	Erat vir Judǽus in Susan civitáte, vocábulo Mardochǽus fílius Jair, fílii Sémei, fílii Cis, de stirpe Jémini,
2	6	qui translátus fúerat de Jerúsalem eo témpore, quo Jechoníam regem Juda Nabuchodónosor rex Babylónis transtúlerat,
2	7	qui fuit nutrítius fíliæ fratris sui Edíssæ, quæ áltero nómine vocabátur Esther, et utrúmque paréntem amíserat: pulchra nimis, et decóra fácie. Mortuísque patre ejus ac matre, Mardochǽus sibi eam adoptávit in fíliam.
2	8	Cumque percrebruísset regis impérium, et juxta mandátum illíus multæ pulchræ vírgines adduceréntur Susan, et Egéo traderéntur eunúcho: Esther quoque inter céteras puéllas ei trádita est, ut servarétur in número feminárum.
2	9	Quæ plácuit ei, et invénit grátiam in conspéctu illíus. Et præcépit eunúcho, ut acceleráret mundum mulíebrem, et tráderet ei partes suas, et septem puéllas speciosíssimas de domo regis, et tam ipsam, quam pedíssequas ejus ornáret atque excóleret.
2	10	Quæ nóluit indicáre ei pópulum et pátriam suam: Mardochǽus enim præcéperat ei, ut de hac re omníno reticéret.
2	11	Qui deambulábat quotídie ante vestíbulum domus, in qua eléctæ vírgines servabántur, curam agens salútis Esther, et scire volens quid ei accíderet.
2	12	Cum autem venísset tempus singulárum per órdinem puellárum, ut intrárent ad regem, explétis ómnibus quæ ad cultum mulíebrem pertinébant, mensis duodécimus vertebátur: ita dumtáxat, ut sex ménsibus óleo ungeréntur mýrrhino, et áliis sex quibúsdam pigméntis et aromátibus uteréntur.
2	13	Ingredientésque ad regem, quidquid postulássent ad ornátum pértinens, accipiébant: et ut eis placúerat, compósitæ de triclínio feminárum ad regis cubículum transíbant.
2	14	Et quæ intráverat véspere, egrediebátur mane, atque inde in secúndas ædes deducebátur, quæ sub manu Susagázi eunúchi erant, qui concubínis regis præsidébat: nec habébat potestátem ad regem ultra redeúndi, nisi voluísset rex, et eam veníre jussísset ex nómine.
2	15	Evolúto autem témpore per órdinem, instábat dies, quo Esther fília Abíhail fratris Mardochǽi, quam sibi adoptáverat in fíliam, debéret intráre ad regem. Quæ non quæsívit mulíebrem cultum, sed quæcúmque vóluit Egéus eunúchus custos vírginum, hæc ei ad ornátum dedit. Erat enim formósa valde, et incredíbili pulchritúdine, ómnium óculis gratiósa et amábilis videbátur.
2	16	Ducta est ítaque ad cubículum regis Assuéri mense décimo, qui vocátur Tebeth, séptimo anno regni ejus.
2	17	Et adamávit eam rex plus quam omnes mulíeres, habuítque grátiam et misericórdiam coram eo super omnes mulíeres, et pósuit diadéma regni in cápite ejus, fecítque eam regnáre in loco Vasthi.
2	18	Et jussit convívium præparári permagníficum cunctis princípibus, et servis suis pro conjunctióne, et núptiis Esther. Et dedit réquiem univérsis provínciis, ac dona largítus est juxta magnificéntiam principálem.
2	19	Cumque secúndo quæreréntur vírgines et congregaréntur, Mardochǽus manébat ad jánuam regis:
2	20	necdum prodíderat Esther pátriam, et pópulum suum, juxta mandátum ejus. Quidquid enim ille præcipiébat, observábat Esther: et ita cuncta faciébat ut eo témpore sólita erat, quo eam párvulam nutriébat.
2	21	Eo ígitur témpore, quo Mardochǽus ad regis jánuam morabátur, iráti sunt Bagáthan, et Thares duo eunúchi regis, qui janitóres erant, et in primo palátii límine præsidébant: voluerúntque insúrgere in regem, et occídere eum.
2	22	Quod Mardochǽum non látuit, statímque nuntiávit regínæ Esther: et illa regi ex nómine Mardochǽi, qui ad se rem detúlerat.
2	23	Quæsítum est, et invéntum: et appénsus est utérque eórum in patíbulo. Mandatúmque est históriis, et annálibus tráditum coram rege.
3	1	Post hæc rex Assuérus exaltávit Aman fílium Amadáthi, qui erat de stirpe Agag: et pósuit sólium ejus super omnes príncipes, quos habébat.
3	2	Cunctíque servi regis, qui in fóribus palátii versabántur, flectébant génua, et adorábant Aman: sic enim præcéperat eis imperátor: solus Mardochǽus non flectébat genu, neque adorábat eum.
3	3	Cui dixérunt púeri regis, qui ad fores palátii præsidébant: Cur præter céteros non obsérvas mandátum regis?
3	4	Cumque hoc crébrius dícerent, et ille nollet audíre, nuntiavérunt Aman, scire cupiéntes utrum perseveráret in senténtia: díxerat enim eis se esse Judǽum.
3	5	Quod cum audísset Aman, et experiménto probásset quod Mardochǽus non flécteret sibi genu, nec se adoráret, irátus est valde,
3	6	et pro níhilo duxit in unum Mardochǽum míttere manus suas: audíerat enim quod esset gentis Judǽæ: magísque vóluit omnem Judæórum, qui erant in regno Assuéri, pérdere natiónem.
3	7	Mense primo (cujus vocábulum est Nisan), anno duodécimo regni Assuéri, missa est sors in urnam, quæ hebráice dícitur phur, coram Aman, quo die et quo mense gens Judæórum debéret intérfici: et exívit mensis duodécimus, qui vocátur Adar.
3	8	Dixítque Aman regi Assuéro: Est pópulus per omnes províncias regni tui dispérsus, et a se mútuo separátus, novis utens légibus et cæremóniis, ínsuper et regis scita contémnens. Et óptime nosti quod non expédiat regno tuo, ut insoléscat per licéntiam.
3	9	Si tibi placet, decérne, ut péreat, et decem míllia talentórum appéndam arcáriis gazæ tuæ.
3	10	Tulit ergo rex ánnulum, quo utebátur, de manu sua, et dedit eum Aman fílio Amadáthi de progénie Agag, hosti Judæórum,
3	11	dixítque ad eum: Argéntum, quod tu pollicéris, tuum sit: de pópulo age quod tibi placet.
3	12	Vocatíque sunt scribæ regis mense primo Nisan, tertiadécima die ejúsdem mensis: et scriptum est, ut jússerat Aman, ad omnes sátrapas regis, et júdices provinciárum, diversarúmque géntium, ut quæque gens légere póterat, et audíre pro varietáte linguárum ex nómine regis Assuéri: et lítteræ signátæ ipsíus ánnulo,
3	13	missæ sunt per cursóres regis ad univérsas províncias, ut occíderent atque delérent omnes Judǽos, a púero usque ad senem, párvulos et mulíeres, uno die, hoc est tertiodécimo mensis duodécimi, qui vocátur Adar, et bona eórum diríperent.
3	14	Summa autem epistolárum hæc fuit, ut omnes provínciæ scirent, et parárent se ad prædíctam diem.
3	15	Festinábant cursóres, qui missi erant, regis impérium explére. Statímque in Susan pepéndit edíctum, rege et Aman celebránte convívium, et cunctis Judǽis, qui in urbe erant, fléntibus.
4	1	Quæ cum audísset Mardochǽus, scidit vestiménta sua, et indútus est sacco, spargens cínerem cápiti: et in platéa médiæ civitátis voce magna clamábat, osténdens amaritúdinem ánimi sui,
4	2	et hoc ejulátu usque ad fores palátii grádiens. Non enim erat lícitum indútum sacco aulam regis intráre.
4	3	In ómnibus quoque provínciis, óppidis, ac locis, ad quæ crudéle regis dogma pervénerat, planctus ingens erat apud Judǽos, jejúnium, ululátus, et fletus, sacco et cínere multis pro strato uténtibus.
4	4	Ingréssæ autem sunt puéllæ Esther et eunúchi, nuntiaverúntque ei. Quod áudiens consternáta est: et vestem misit, ut abláto sacco indúerent eum: quam accípere nóluit.
4	5	Accitóque Athach eunúcho, quem rex minístrum ei déderat, præcépit ei ut iret ad Mardochǽum, et dísceret ab eo cur hoc fáceret.
4	6	Egressúsque Athach, ivit ad Mardochǽum stantem in platéa civitátis, ante óstium palátii:
4	7	qui indicávit ei ómnia, quæ accíderant, quómodo Aman promisísset, ut in thesáuros regis pro Judæórum nece inférret argéntum.
4	8	Exémplar quoque edícti, quod pendébat in Susan, dedit ei, ut regínæ osténderet, et monéret eam, ut intráret ad regem, et deprecarétur eum pro pópulo suo.
4	9	Regréssus Athach, nuntiávit Esther ómnia, quæ Mardochǽus díxerat.
4	10	Quæ respóndit ei, et jussit ut díceret Mardochǽo:
4	11	Omnes servi regis, et cunctæ, quæ sub ditióne ejus sunt, norunt provínciæ, quod sive vir, sive múlier non vocátus, intérius átrium regis intráverit, absque ulla cunctatióne statim interficiátur: nisi forte rex áuream virgam ad eum teténderit pro signo cleméntiæ, atque ita possit vívere. Ego ígitur quómodo ad regem intráre pótero, quæ trigínta jam diébus non sum vocáta ad eum?
4	12	Quod cum audísset Mardochǽus,
4	13	rursum mandávit Esther, dicens: Ne putes quod ánimam tuam tantum líberes, quia in domo regis es præ cunctis Judǽis:
4	14	si enim nunc silúeris, per áliam occasiónem liberabúntur Judǽi: et tu, et domus patris tui, períbitis. Et quis novit utrum idcírco ad regnum véneris, ut in tali témpore pararéris?
4	15	Rursúmque Esther hæc Mardochǽo verba mandávit:
4	16	Vade, et cóngrega omnes Judǽos, quos in Susan repéreris, et oráte pro me. Non comedátis, et non bibátis tribus diébus, et tribus nóctibus: et ego cum ancíllis meis simíliter jejunábo, et tunc ingrédiar ad regem contra legem fáciens, non vocáta, tradénsque me morti et perículo.
4	17	Ivit ítaque Mardochǽus, et fecit ómnia, quæ ei Esther præcéperat.
5	1	Die autem tértio indúta est Esther regálibus vestiméntis, et stetit in átrio domus régiæ, quod erat intérius, contra basílicam regis: at ille sedébat super sólium suum in consistório palátii contra óstium domus.
5	2	Cumque vidísset Esther regínam stantem, plácuit óculis ejus, et exténdit contra eam virgam áuream, quam tenébat manu: quæ accédens, osculáta est summitátem virgæ ejus.
5	3	Dixítque ad eam rex: Quid vis Esther regína? quæ est petítio tua? étiam si dimídiam partem regni petíeris, dábitur tibi.
5	4	At illa respóndit: Si regi placet, óbsecro ut vénias ad me hódie, et Aman tecum ad convívium, quod parávi.
5	5	Statímque rex, Vocáte, inquit, cito Aman ut Esther obédiat voluntáti. Venérunt ítaque rex et Aman ad convívium, quod eis regína paráverat.
5	6	Dixítque ei rex, postquam vinum bíberat abundánter: Quid petis ut detur tibi? et pro qua re póstulas? étiam si dimídiam partem regni mei petíeris, impetrábis.
5	7	Cui respóndit Esther: Petítio mea, et preces sunt istæ:
5	8	Si invéni in conspéctu regis grátiam, et si regi placet ut det mihi quod póstulo, et meam ímpleat petitiónem: véniat rex et Aman ad convívium quod parávi eis, et cras apériam regi voluntátem meam.
5	9	Egréssus est ítaque illo die Aman lætus et álacer. Cumque vidísset Mardochǽum sedéntem ante fores palátii, et non solum non assurrexísse sibi, sed nec motum quidem de loco sessiónis suæ, indignátus est valde:
5	10	et dissimuláta ira, revérsus in domum suam, convocávit ad se amícos suos, et Zares uxórem suam:
5	11	et expósuit illis magnitúdinem divitiárum suárum, filiorúmque turbam, et quanta eum glória super omnes príncipes et servos suos rex elevásset.
5	12	Et post hæc ait: Regína quoque Esther nullum álium vocávit ad convívium cum rege præter me: apud quam étiam cras cum rege pransúrus sum.
5	13	Et cum hæc ómnia hábeam, nihil me habére puto, quámdiu vídero Mardochǽum Judǽum sedéntem ante fores régias.
5	14	Responderúntque ei Zares uxor ejus, et céteri amíci: Jube parári excélsam trabem, habéntem altitúdinis quinquagínta cúbitos, et dic mane regi ut appendátur super eam Mardochǽus, et sic ibis cum rege lætus ad convívium. Plácuit ei consílium, et jussit excélsam parári crucem.
6	1	Noctem illam duxit rex insómnem, jussítque sibi afférri histórias et annáles priórum témporum. Quæ cum illo præsénte legeréntur,
6	2	ventum est ad illum locum ubi scriptum erat, quómodo nuntiásset Mardochǽus insídias Bagáthan, et Thares eunuchórum, regem Assuérum juguláre cupiéntium.
6	3	Quod cum audísset rex, ait: Quid pro hac fide honóris ac prǽmii Mardochǽus consecútus est? Dixérunt ei servi illíus ac minístri: Nihil omníno mercédis accépit.
6	4	Statímque rex: Quis est, inquit, in átrio? Aman quippe intérius átrium domus régiæ intráverat, ut suggéreret regi, et jubéret Mardochǽum affígi patíbulo, quod ei fúerat præparátum.
6	5	Respondérunt púeri: Aman stat in átrio. Dixítque rex: Ingrediátur.
6	6	Cumque esset ingréssus, ait illi: Quid debet fíeri viro, quem rex honoráre desíderat? Cógitans autem in corde suo Aman, et réputans quod nullum álium rex, nisi se, vellet honoráre,
6	7	respóndit: Homo, quem rex honoráre cupit,
6	8	debet índui véstibus régiis, et impóni super equum, qui de sella regis est, et accípere régium diadéma super caput suum,
6	9	et primus de régiis princípibus ac tyránnis téneat equum ejus, et per platéam civitátis incédens clamet, et dicat: Sic honorábitur, quemcúmque volúerit rex honoráre.
6	10	Dixítque ei rex: Festína, et sumpta stola et equo, fac, ut locútus es, Mardochǽo Judǽo, qui sedet ante fores palátii. Cave ne quidquam de his, quæ locútus es, prætermíttas.
6	11	Tulit ítaque Aman stolam et equum, indutúmque Mardochǽum in platéa civitátis, et impósitum equo præcedébat, atque clamábat: Hoc honóre condígnus est, quemcúmque rex volúerit honoráre.
6	12	Reversúsque est Mardochǽus ad jánuam palátii: et Aman festinávit ire in domum suam, lugens et opérto cápite:
6	13	narravítque Zares uxóri suæ, et amícis, ómnia quæ eveníssent sibi. Cui respondérunt sapiéntes, quos habébat in consílio, et uxor ejus: Si de sémine Judæórum est Mardochǽus, ante quem cádere cœpísti, non póteris ei resístere, sed cades in conspéctu ejus.
6	14	Adhuc illis loquéntibus, venérunt eunúchi regis, et cito eum ad convívium, quod regína paráverat, pérgere compulérunt.
7	1	Intrávit ítaque rex et Aman, ut bíberent cum regína.
7	2	Dixítque ei rex étiam secúnda die, postquam vino incalúerat: Quæ est petítio tua Esther, ut detur tibi? et quid vis fíeri? étiam si dimídiam partem regni mei petíeris, impetrábis.
7	3	Ad quem illa respóndit: Si invéni grátiam in óculis tuis o rex, et si tibi placet, dona mihi ánimam meam pro qua rogo, et pópulum meum pro quo óbsecro.
7	4	Tráditi enim sumus ego et pópulus meus, ut conterámur, jugulémur, et pereámus. Atque útinam in servos et fámulas venderémur: esset tolerábile malum, et gemens tacérem: nunc autem hostis noster est, cujus crudélitas redúndat in regem.
7	5	Respondénsque rex Assuérus ait: Quis est iste, et cujus poténtiæ, ut hæc áudeat fácere?
7	6	Dixítque Esther: Hostis et inimícus noster péssimus iste est Aman. Quod ille áudiens, íllico obstúpuit, vultum regis ac regínæ ferre non sústinens.
7	7	Rex autem irátus surréxit, et de loco convívii intrávit in hortum arbóribus cónsitum. Aman quoque surréxit ut rogáret Esther regínam pro ánima sua, intelléxit enim a rege sibi parátum malum.
7	8	Qui cum revérsus esset de horto nemóribus cónsito, et intrásset convívii locum, réperit Aman super léctulum corruísse, in quo jacébat Esther, et ait: Etiam regínam vult opprímere, me præsénte, in domo mea. Necdum verbum de ore regis exíerat, et statim operuérunt fáciem ejus.
7	9	Dixítque Harbóna, unus de eunúchis, qui stabant in ministério regis: En lignum, quod paráverat Mardochǽo, qui locútus est pro rege, stat in domo Aman, habens altitúdinis quinquagínta cúbitos. Cui dixit rex: Appéndite eum in eo.
7	10	Suspénsus est ítaque Aman in patíbulo, quod paráverat Mardochǽo: et regis ira quiévit.
8	1	Die illo dedit rex Assuérus Esther regínæ domum Aman adversárii Judæórum, et Mardochǽus ingréssus est ante fáciem regis. Conféssa est enim ei Esther quod esset pátruus suus.
8	2	Tulítque rex ánnulum, quem ab Aman récipi jússerat, et trádidit Mardochǽo. Esther autem constítuit Mardochǽum super domum suam.
8	3	Nec his conténta, prócidit ad pedes regis, flevítque, et locúta ad eum orávit, ut malítiam Aman Agagítæ, et machinatiónes ejus péssimas, quas excogitáverat contra Judǽos, jubéret írritas fíeri.
8	4	At ille ex more sceptrum áureum proténdit manu, quo signum cleméntiæ monstrabátur: illáque consúrgens stetit ante eum,
8	5	et ait: Si placet regi, et si invéni grátiam in óculis ejus, et deprecátio mea non ei vidétur esse contrária, óbsecro, ut novis epístolis, véteres Aman lítteræ, insidiatóris et hostis Judæórum, quibus eos in cunctis regis provínciis períre præcéperat, corrigántur.
8	6	Quómodo enim pótero sustinére necem et interfectiónem pópuli mei?
8	7	Respondítque rex Assuérus Esther regínæ, et Mardochǽo Judǽo: Domum Aman concéssi Esther, et ipsum jussi affígi cruci, quia ausus est manum míttere in Judǽos.
8	8	Scríbite ergo Judǽis, sicut vobis placet, regis nómine, signántes lítteras ánnulo meo. Hæc enim consuetúdo erat, ut epístolis, quæ ex regis nómine mittebántur, et illíus ánnulo signátæ erant, nemo audéret contradícere.
8	9	Accitísque scribis et libráriis regis (erat autem tempus tértii mensis, qui appellátur Siban) vigésima et tértia die illíus scriptæ sunt epístolæ, ut Mardochǽus volúerat, ad Judǽos, et ad príncipes, procuratorésque et júdices, qui centum vigínti septem provínciis ab India usque ad Æthiópiam præsidébant: provínciæ atque provínciæ, pópulo et pópulo juxta linguas et lítteras suas, et Judǽis, prout légere póterant, et audíre.
8	10	Ipsǽque epístolæ, quæ regis nómine mittebántur, ánnulo ipsíus obsignátæ sunt, et missæ per veredários: qui per omnes províncias discurréntes, véteres lítteras novis núntiis prævenírent.
8	11	Quibus imperávit rex, ut convenírent Judǽos per síngulas civitátes, et in unum præcíperent congregári ut starent pro animábus suis, et omnes inimícos suos cum conjúgibus ac líberis et univérsis dómibus, interfícerent atque delérent, et spólia eórum diríperent.
8	12	Et constitúta est per omnes províncias una ultiónis dies, id est tertiadécima mensis duodécimi Adar.
8	13	Summáque epístolæ hæc fuit, ut in ómnibus terris ac pópulis, qui regis Assuéri subjacébant império, notum fíeret, parátos esse Judǽos ad capiéndam vindíctam de hóstibus suis.
8	14	Egressíque sunt veredárii céleres núntia perferéntes, et edíctum regis pepéndit in Susan.
8	15	Mardochǽus autem de palátio, et de conspéctu regis egrédiens, fulgébat véstibus régiis, hyacínthinis vidélicet et aériis, corónam áuream portans in cápite, et amíctus sérico pállio atque purpúreo. Omnísque cívitas exsultávit, atque lætáta est.
8	16	Judǽis autem nova lux oríri visa est, gáudium, honor, et tripúdium.
8	17	Apud omnes pópulos, urbes, atque províncias, quocúmque regis jussa veniébant, mira exsultátio, épulæ atque convívia, et festus dies: in tantum ut plures altérius gentis et sectæ eórum religióni et cæremóniis jungeréntur. Grandis enim cunctos Judáici nóminis terror inváserat.
9	1	Igitur duodécimi mensis, quem Adar vocári ante jam díximus, tertiadécima die, quando cunctis Judǽis interféctio parabátur, et hostes eórum inhiábant sánguini, versa vice Judǽi superióres esse cœpérunt, et se de adversáriis vindicáre.
9	2	Congregatíque sunt per síngulas civitátes, óppida, et loca, ut exténderent manum contra inimícos, et persecutóres suos. Nullúsque ausus est resístere, eo quod omnes pópulos magnitúdinis eórum formído penetrárat.
9	3	Nam et provinciárum júdices, et duces, et procuratóres, omnísque dígnitas, quæ síngulis locis ac opéribus prǽerat, extollébant Judǽos timóre Mardochǽi:
9	4	quem príncipem esse palátii, et plúrimum posse cognóverant: fama quoque nóminis ejus crescébat quotídie, et per cunctórum ora volitábat.
9	5	Itaque percussérunt Judǽi inimícos suos plaga magna, et occidérunt eos, reddéntes eis quod sibi paráverant fácere:
9	6	in tantum ut étiam in Susan quingéntos viros interfícerent, extra decem fílios Aman Agagítæ hostis Judæórum: quorum ista sunt nómina:
9	7	Pharsandátha, et Delphon, et Esphátha,
9	8	et Phorátha, et Adalía, et Aridátha,
9	9	et Phermésta, et Arísai, et Arídai, et Jezátha.
9	10	Quos cum occidíssent, prædas de substántiis eórum tángere noluérunt.
9	11	Statímque númerus eórum, qui occísi erant in Susan, ad regem relátus est.
9	12	Qui dixit regínæ: In urbe Susan interfecérunt Judǽi quingéntos viros, et álios decem fílios Aman: quantam putas eos exercére cædem in univérsis provínciis? Quid ultra póstulas, et quid vis ut fíeri júbeam?
9	13	Cui illa respóndit: Si regi placet, detur potéstas Judǽis, ut sicut fecérunt hódie in Susan, sic et cras fáciant, et decem fílii Aman in patíbulis suspendántur.
9	14	Præcepítque rex, ut ita fíeret. Statímque in Susan pepéndit edíctum, et decem fílii Aman suspénsi sunt.
9	15	Congregátis Judǽis quartadécima die mensis Adar, interfécti sunt in Susan trecénti viri: nec eórum ab illis dirépta substántia est.
9	16	Sed et per omnes províncias, quæ ditióni regis subjacébant, pro animábus suis stetérunt Judǽi, interféctis hóstibus ac persecutóribus suis: in tantum ut septuagínta quinque míllia occisórum impleréntur, et nullus de substántiis eórum quidquam contíngeret.
9	17	Dies autem tertiusdécimus mensis Adar primus apud omnes interfectiónis fuit, et quartadécima die cǽdere desiérunt. Quem constituérunt esse solémnem, ut in eo omni témpore deínceps vacárent épulis, gáudio, atque convíviis.
9	18	At hi, qui in urbe Susan cædem exercúerant, tertiodécimo et quartodécimo die ejúsdem mensis in cæde versáti sunt: quintodécimo autem die percútere desiérunt. Et idcírco eúmdem diem constituérunt solémnem epulárum atque lætítiæ.
9	19	Hi vero Judǽi, qui in óppidis non murátis ac villis morabántur, quartumdécimum diem mensis Adar conviviórum et gáudii decrevérunt, ita ut exsúltent in eo, et mittant sibi mútuo partes epulárum et cibórum.
9	20	Scripsit ítaque Mardochǽus ómnia hæc, et lítteris comprehénsa misit ad Judǽos, qui in ómnibus regis provínciis morabántur, tam in vicíno pósitis, quam procul,
9	21	ut quartamdécimam et quintamdécimam diem mensis Adar pro festis suscíperent, et reverténte semper anno solémni celebrárent honóre:
9	22	quia in ipsis diébus se ulti sunt Judǽi de inimícis suis, et luctus atque tristítia in hilaritátem gaudiúmque convérsa sunt, esséntque dies isti epulárum atque lætítiæ, et mítterent sibi ínvicem cibórum partes, et paupéribus munúscula largiréntur.
9	23	Susceperúntque Judǽi in solémnem ritum cuncta quæ eo témpore fácere cœ́perant, et quæ Mardochǽus lítteris faciénda mandáverat.
9	24	Aman enim, fílius Amadáthi stirpis Agag, hostis et adversárius Judæórum, cogitávit contra eos malum, ut occíderet illos, atque deléret: et misit phur, quod nostra lingua vértitur in sortem.
9	25	Et póstea ingréssa est Esther ad regem, óbsecrans ut conátus ejus lítteris regis írriti fíerent: et malum, quod contra Judǽos cogitáverat, reverterétur in caput ejus. Dénique et ipsum et fílios ejus affixérunt cruci.
9	26	Atque ex illo témpore dies isti appelláti sunt phurim, id est sórtium: eo quod phur, id est sors, in urnam missa fúerit. Et cuncta, quæ gesta sunt, epístolæ, id est, libri hujus volúmine continéntur:
9	27	quæque sustinuérunt, et quæ deínceps immutáta sunt, suscepérunt Judǽi super se et semen suum, et super cunctos, qui religióni eórum voluérunt copulári, ut nulli líceat duos hos dies absque solemnitáte transígere: quos scriptúra testátur, et certa éxpetunt témpora, annis sibi júgiter succedéntibus.
9	28	Isti sunt dies, quos nulla unquam delébit oblívio, et per síngulas generatiónes cunctæ in toto orbe provínciæ celebrábunt: nec est ulla cívitas, in qua dies phurim, id est sórtium, non observéntur a Judǽis, et ab eórum progénie, quæ his cæremóniis obligáta est.
9	29	Scripserúntque Esther regína fília Abíhail, et Mardochǽus Judǽus, étiam secúndam epístolam, ut omni stúdio dies ista solémnis sancirétur in pósterum:
9	30	et misérunt ad omnes Judǽos, qui in centum vigínti septem provínciis regis Assuéri versabántur, ut habérent pacem, et suscíperent veritátem,
9	31	observántes dies sórtium, et suo témpore cum gáudio celebrárent: sicut constitúerant Mardochǽus et Esther, et illi observánda suscepérunt a se, et a sémine suo, jejúnia, et clamóres, et sórtium dies,
9	32	et ómnia, quæ libri hujus, qui vocátur Esther, história continéntur.
10	1	Rex vero Assuérus omnem terram, et cunctas maris ínsulas fecit tributárias:
10	2	cujus fortitúdo et impérium, et dígnitas atque sublímitas, qua exaltávit Mardochǽum, scripta sunt in libris Medórum, atque Persárum:
10	3	et quómodo Mardochǽus Judáici géneris secúndus a rege Assuéro fúerit: et magnus apud Judǽos, et acceptábilis plebi fratrum suórum, quærens bona pópulo suo, et loquens ea, quæ ad pacem séminis sui pertinérent.
10	4	[Quæ habéntur in Hebrǽo, plena fide expréssi. Hæc autem, quæ sequúntur, scripta réperi in editióne vulgáta, quæ Græcórum lingua et lítteris continéntur: et ínterim post finem libri hoc capítulum ferebátur: quod juxta consuetúdinem nostram óbelo, id est veru prænotávimus.] Dixítque Mardochǽus: A Deo facta sunt ista.
10	5	Recordátus sum sómnii, quod víderam, hæc éadem significántis: nec eórum quidquam írritum fuit.
10	6	Parvus fons, qui crevit in flúvium, et in lucem, solémque convérsus est, et in aquas plúrimas redundávit: Esther est, quam rex accépit uxórem, et vóluit esse regínam.
10	7	Duo autem dracónes: ego sum, et Aman.
10	8	Gentes, quæ convénerant: hi sunt, qui conáti sunt delére nomen Judæórum.
10	9	Gens autem mea Israël est, quæ clamávit ad Dóminum, et salvum fecit Dóminus pópulum suum: liberavítque nos ab ómnibus malis, et fecit signa magna atque porténta inter gentes:
10	10	et duas sortes esse præcépit, unam pópuli Dei, et álteram cunctárum géntium.
10	11	Venítque útraque sors in statútum ex illo jam témpore diem coram Deo univérsis géntibus:
10	12	et recordátus est Dóminus pópuli sui, ac misértus est hereditátis suæ.
10	13	Et observabúntur dies isti in mense Adar quartadécima, et quintadécima die ejúsdem mensis, cum omni stúdio, et gáudio in unum cœtum pópuli congregáti, in cunctas deínceps generatiónes pópuli Israël.
11	1	Anno quarto, regnántibus Ptolemǽo, et Cleopátra, attulérunt Dosithǽus, qui se sacerdótem, et Levítici géneris ferébat, et Ptolemǽus fílius ejus, hanc epístolam phurim, quam dixérunt interpretátum esse Lysímachum Ptolemǽi fílium in Jerúsalem.
11	2	[Hoc quoque princípium erat in editióne vulgáta, quod nec in Hebrǽo, nec apud ullum fertur intérpretum.] Anno secúndo, regnánte Artaxérxe máximo, prima die mensis Nisan, vidit sómnium Mardochǽus fílius Jáiri, fílii Sémei, fílii Cis, de tribu Bénjamin:
11	3	homo Judǽus, qui habitábat in urbe Susis, vir magnus, et inter primos aulæ régiæ.
11	4	Erat autem de eo número captivórum, quos transtúlerat Nabuchodónosor rex Babylónis de Jerúsalem cum Jechonía rege Juda.
11	5	Et hoc ejus sómnium fuit: apparuérunt voces, et tumúltus, et tonítrua, et terræmótus, et conturbátio super terram:
11	6	et ecce duo dracónes magni, paratíque contra se in prœ́lium.
11	7	Ad quorum clamórem cunctæ concitátæ sunt natiónes, ut pugnárent contra gentem justórum.
11	8	Fuítque dies illa tenebrárum et discríminis, tribulatiónis et angústiæ, et ingens formído super terram.
11	9	Conturbatáque est gens justórum timéntium mala sua, et præparáta ad mortem.
11	10	Clamaverúntque ad Deum: et illis vociferántibus, fons parvus crevit in flúvium máximum, et in aquas plúrimas redundávit.
11	11	Lux et sol ortus est, et húmiles exaltáti sunt, et devoravérunt ínclytos.
11	12	Quod cum vidísset Mardochǽus, et surrexísset de strato, cogitábat quid Deus fácere vellet: et fixum habébat in ánimo, scire cúpiens quid significáret sómnium.
12	1	Morabátur autem eo témpore in aula regis cum Bagátha et Thara eunúchis regis, qui janitóres erant palátii.
12	2	Cumque intellexísset cogitatiónes eórum, et curas diligéntius pervidísset, dídicit quod conaréntur in regem Artaxérxem manus míttere, et nuntiávit super eo regi.
12	3	Qui de utróque, hábita quæstióne, conféssos jussit duci ad mortem.
12	4	Rex autem quod gestum erat, scripsit in commentáriis: sed et Mardochǽus rei memóriam lítteris trádidit.
12	5	Præcepítque ei rex, ut in aula palátii morarétur, datis ei pro delatióne munéribus.
12	6	Aman vero fílius Amadáthi Bugǽus erat gloriosíssimus coram rege, et vóluit nocére Mardochǽo et pópulo ejus pro duóbus eunúchis regis, qui fúerant interfécti. [Hucúsque proœ́mium. Quæ sequúntur, in eo loco pósita erant, ubi scriptum est in volúmine,] Et diripuérunt bona, vel substántias eórum. [Quæ in sola vulgáta editióne repérimus.] Epístolæ autem hoc exémplar fuit.
13	1	Rex máximus Artaxérxes ab India usque Æthiópiam, centum vigínti septem provinciárum princípibus, et dúcibus, qui ejus império subjécti sunt, salútem.
13	2	Cum plúrimis géntibus imperárem, et univérsum orbem meæ ditióni subjugássem, vólui nequáquam abúti poténtiæ magnitúdine, sed cleméntia et lenitáte gubernáre subjéctos, ut absque ullo terróre vitam siléntio transigéntes, optáta cunctis mortálibus pace frueréntur.
13	3	Quærénte autem me a consiliáriis meis quómodo posset hoc impléri, unus qui sapiéntia et fide céteros præcellébat, et erat post regem secúndus, Aman nómine,
13	4	indicávit mihi in toto orbe terrárum pópulum esse dispérsum, qui novis uterétur légibus, et contra ómnium géntium consuetúdinem fáciens, regum jussa contémneret, et universárum concórdiam natiónum sua dissensióne violáret.
13	5	Quod cum didicissémus, vidéntes unam gentem rebéllem advérsus omne hóminum genus pervérsis uti légibus, nostrísque jussiónibus contraíre, et turbáre subjectárum nobis provinciárum pacem atque concórdiam,
13	6	jússimus ut quoscúmque Aman, qui ómnibus provínciis præpósitus est, et secúndus a rege, et quem patris loco cólimus, monstráverit, cum conjúgibus ac líberis deleántur ab inimícis suis, nullúsque eórum misereátur, quartadécima die duodécimi mensis Adar anni præséntis:
13	7	ut nefárii hómines uno die ad ínferos descendéntes, reddant império nostro pacem, quam turbáverant. [Hucúsque exémplar epístolæ. Quæ sequúntur, post eum locum scripta réperi, ubi légitur,] Pergénsque Mardochǽus, fecit ómnia, quæ ei mandáverat Esther. [Nec tamen habéntur in Hebráico, et apud nullum pénitus ferúntur intérpretum.]
13	8	Mardochǽus autem deprecátus est Dóminum, memor ómnium óperum ejus,
13	9	et dixit: Dómine Dómine rex omnípotens, in ditióne enim tua cuncta sunt pósita, et non est qui possit tuæ resístere voluntáti, si decréveris salváre Israël.
13	10	Tu fecísti cælum et terram, et quidquid cæli ámbitu continétur.
13	11	Dóminus ómnium es, nec est qui resístat majestáti tuæ.
13	12	Cuncta nosti, et scis quia non pro supérbia et contumélia, et áliqua glóriæ cupiditáte, fécerim hoc, ut non adorárem Aman superbíssimum
13	13	(libénter enim pro salúte Israël étiam vestígia pedum ejus deosculári parátus essem),
13	14	sed tímui ne honórem Dei mei transférrem ad hóminem, et ne quemquam adorárem, excépto Deo meo.
13	15	Et nunc Dómine rex Deus Abraham miserére pópuli tui, quia volunt nos inimíci nostri pérdere, et hereditátem tuam delére.
13	16	Ne despícias partem tuam, quam redemísti tibi de Ægýpto.
13	17	Exáudi deprecatiónem meam, et propítius esto sorti et funículo tuo, et convérte luctum nostrum in gáudium, ut vivéntes laudémus nomen tuum Dómine, et ne claudas ora te canéntium.
13	18	Omnis quoque Israël pari mente et obsecratióne clamávit ad Dóminum, eo quod eis certa mors impendéret.
14	1	Esther quoque regína confúgit ad Dóminum, pavens perículum, quod imminébat.
14	2	Cumque deposuísset vestes régias, flétibus et lúctui apta induménta suscépit, et pro unguéntis váriis, cínere et stércore implévit caput, et corpus suum humiliávit jejúniis: omniáque loca, in quibus ántea lætári consuéverat, crínium laceratióne complévit.
14	3	Et deprecabátur Dóminum Deum Israël, dicens: Dómine mi, qui rex noster es solus, ádjuva me solitáriam, et cujus præter te nullus est auxiliátor álius.
14	4	Perículum meum in mánibus meis est.
14	5	Audívi a patre meo, quod tu Dómine tulísses Israël de cunctis géntibus, et patres nostros ex ómnibus retro majóribus suis, ut possidéres hereditátem sempitérnam, fecistíque eis sicut locútus es.
14	6	Peccávimus in conspéctu tuo, et idcírco tradidísti nos in manus inimicórum nostrórum:
14	7	colúimus enim deos eórum. Justus es Dómine:
14	8	et nunc non eis súfficit, quod duríssima nos ópprimunt servitúte, sed robur mánuum suárum, idolórum poténtiæ deputántes,
14	9	volunt tua mutáre promíssa, et delére hereditátem tuam, et cláudere ora laudántium te, atque exstínguere glóriam templi et altáris tui,
14	10	ut apériant ora géntium, et laudent idolórum fortitúdinem, et prǽdicent carnálem regem in sempitérnum.
14	11	Ne tradas Dómine sceptrum tuum his, qui non sunt, ne rídeant ad ruínam nostram: sed convérte consílium eórum super eos, et eum, qui in nos cœpit sævíre, dispérde.
14	12	Meménto Dómine, et osténde te nobis in témpore tribulatiónis nostræ, et da mihi fidúciam, Dómine rex deórum, et univérsæ potestátis.
14	13	Tríbue sermónem compósitum in ore meo in conspéctu leónis, et transfer cor illíus in ódium hostis nostri, ut et ipse péreat, et céteri, qui ei conséntiunt.
14	14	Nos autem líbera manu tua, et ádjuva me, nullum áliud auxílium habéntem nisi te, Dómine, qui habes ómnium sciéntiam,
14	15	et nosti quia óderim glóriam iniquórum, et detéster cubíle incircumcisórum, et omnis alienígenæ.
14	16	Tu scis necessitátem meam, quod abóminer signum supérbiæ et glóriæ meæ, quod est super caput meum in diébus ostentatiónis meæ, et detéster illud quasi pannum menstruátæ, et non portem in diébus siléntii mei,
14	17	et quod non coméderim in mensa Aman, nec mihi placúerit convívium regis, et non bíberim vinum libáminum:
14	18	et numquam lætáta sit ancílla tua, ex quo huc transláta sum usque in præséntem diem, nisi in te Dómine Deus Abraham.
14	19	Deus fortis super omnes, exáudi vocem eórum, qui nullam áliam spem habent, et líbera nos de manu iniquórum, et érue me a timóre meo.
15	1	[Hæc quoque áddita réperi in editióne vulgáta.] Et mandávit ei (haud dúbium quin esset Mardochǽus) ut ingrederétur ad regem, et rogáret pro pópulo suo et pro pátria sua.
15	2	Memoráre (inquit) diérum humilitátis tuæ, quómodo nutríta sis in manu mea, quia Aman secúndus a rege locútus est contra nos in mortem:
15	3	et tu ínvoca Dóminum, et lóquere regi pro nobis, et líbera nos de morte.
15	4	[Necnon et ista quæ súbdita sunt.] Die autem tértio depósuit vestiménta ornátus sui, et circúmdata est glória sua.
15	5	Cumque régio fulgéret hábitu, et invocásset ómnium rectórem et salvatórem Deum, assúmpsit duas fámulas,
15	6	et super unam quidem innitebátur, quasi præ delíciis et nímia teneritúdine corpus suum ferre non sústinens:
15	7	áltera autem famulárum sequebátur dóminam, defluéntia in humum induménta susténtans.
15	8	Ipsa autem róseo colóre vultum perfúsa, et gratis ac niténtibus óculis, tristem celábat ánimum, et nímio timóre contráctum.
15	9	Ingréssa ígitur cuncta per órdinem óstia, stetit contra regem, ubi ille residébat super sólium regni sui, indútus véstibus régiis, auróque fulgens, et pretiósis lapídibus, erátque terríbilis aspéctu.
15	10	Cumque elevásset fáciem, et ardéntibus óculis furórem péctoris indicásset, regína córruit, et in pallórem colóre mutáto, lassum super ancíllulam reclinávit caput.
15	11	Convertítque Deus spíritum regis in mansuetúdinem, et festínus ac métuens exsilívit de sólio, et susténtans eam ulnis suis, donec redíret ad se, his verbis blandiebátur:
15	12	Quid habes Esther? Ego sum frater tuus, noli metúere.
15	13	Non moriéris: non enim pro te, sed pro ómnibus hæc lex constitúta est.
15	14	Accéde ígitur, et tange sceptrum.
15	15	Cumque illa reticéret, tulit áuream virgam, et pósuit super collum ejus, et osculátus est eam, et ait: Cur mihi non lóqueris?
15	16	Quæ respóndit: Vidi te dómine quasi ángelum Dei, et conturbátum est cor meum præ timóre glóriæ tuæ.
15	17	Valde enim mirábilis es dómine, et fácies tua plena est gratiárum.
15	18	Cumque loquerétur, rursus córruit, et pene exanimáta est.
15	19	Rex autem turbabátur, et omnes minístri ejus consolabántur eam.
16	1	[Exémplar epístolæ regis Artaxérxis, quam pro Judǽis ad totas regni sui províncias misit: quod et ipsum in Hebráico volúmine non habétur.] Rex magnus Artaxérxes ab India usque Æthiópiam, centum vigínti septem provinciárum dúcibus ac princípibus, qui nostræ jussióni obédiunt, salútem dicit.
16	2	Multi bonitáte príncipum et honóre, qui in eos collátus est, abúsi sunt in supérbiam:
16	3	et non solum subjéctos régibus nitúntur opprímere, sed datam sibi glóriam non feréntes, in ipsos, qui dedérunt, moliúntur insídias.
16	4	Nec conténti sunt grátias non ágere benefíciis, et humanitátis in se jura violáre, sed Dei quoque cuncta cernéntis arbitrántur se posse fúgere senténtiam.
16	5	Et in tantum vesániæ prorupérunt, ut eos, qui crédita sibi offícia diligénter obsérvant, et ita cuncta agunt ut ómnium laude digni sint, mendaciórum cunículis conéntur subvértere,
16	6	dum aures príncipum símplices, et ex sua natúra álios æstimántes, cállida fraude decípiunt.
16	7	Quæ res et ex vetéribus probátur históriis, et ex his, quæ gerúntur quotídie, quómodo malis quorúmdam suggestiónibus regum stúdia depravéntur.
16	8	Unde providéndum est paci ómnium provinciárum.
16	9	Nec putáre debétis, si divérsa jubeámus, ex ánimi nostri veníre levitáte, sed pro qualitáte et necessitáte témporum, ut reipúblicæ poscit utílitas, ferre senténtiam.
16	10	Et ut maniféstius quod dícimus, intelligátis: Aman fílius Amadáthi, et ánimo et gente Mácedo, alienúsque a Persárum sánguine, et pietátem nostram sua crudelitáte commáculans, peregrínus a nobis suscéptus est:
16	11	et tantam in se expértus humanitátem, ut pater noster vocarétur, et adorarétur ab ómnibus post regem secúndus:
16	12	qui in tantum arrogántiæ tumórem sublátus est, ut regno priváre nos niterétur et spíritu.
16	13	Nam Mardochǽum, cujus fide et benefíciis vívimus, et consórtem regni nostri Esther, cum omni gente sua, novis quibúsdam atque inaudítis máchinis expetívit in mortem:
16	14	hoc cógitans, ut illis interféctis, insidiarétur nostræ solitúdini, et regnum Persárum transférret in Macédonas.
16	15	Nos autem a péssimo mortálium Judǽos neci destinátos, in nulla pénitus culpa repérimus, sed e contrário justis uténtes légibus,
16	16	et fílios altíssimi et máximi, sempérque vivéntis Dei, cujus benefício et pátribus nostris et nobis regnum est tráditum, et usque hódie custodítur.
16	17	Unde eas lítteras, quas sub nómine nostro ille diréxerat, sciátis esse írritas.
16	18	Pro quo scélere ante portas hujus urbis, id est, Susan, et ipse qui machinátus est, et omnis cognátio ejus pendet in patíbulis: non nobis, sed Deo reddénte ei quod méruit.
16	19	Hoc autem edíctum, quod nunc míttimus, in cunctis úrbibus proponátur, ut líceat Judǽis uti légibus suis.
16	20	Quibus debétis esse adminículo, ut eos, qui se ad necem eórum paráverant, possint interfícere tertiadécima die mensis duodécimi, qui vocátur Adar.
16	21	Hanc enim diem, Deus omnípotens, mœróris et luctus, eis vertit in gáudium.
16	22	Unde et vos inter céteros festos dies, hanc habetóte diem, et celebráte eam cum omni lætítia, ut et in pósterum cognoscátur,
16	23	omnes, qui fidéliter Persis obédiunt, dignam pro fide recípere mercédem: qui autem insidiántur regno eórum, períre pro scélere.
16	24	Omnis autem província et cívitas, quæ nolúerit solemnitátis hujus esse párticeps, gládio et igne péreat, et sic deleátur, ut non solum homínibus, sed étiam béstiis ínvia sit in sempitérnum, pro exémplo contémptus, et inobediéntiæ.
