1	1	Paulus servus Dei, Apóstolus autem Jesu Christi secúndum fidem electórum Dei, et agnitiónem veritátis, quæ secúndum pietátem est
1	2	in spem vitæ ætérnæ, quam promísit qui non mentítur, Deus, ante témpora sæculária:
1	3	manifestávit autem tempóribus suis verbum suum in prædicatióne, quæ crédita est mihi secúndum præcéptum Salvatóris nostri Dei:
1	4	Tito dilécto fílio secúndum commúnem fidem, grátia, et pax a Deo Patre, et Christo Jesu Salvatóre nostro.
1	5	Hujus rei grátia relíqui te Cretæ, ut ea, quæ desunt, córrigas, et constítuas per civitátes presbýteros, sicut et ego dispósui tibi,
1	6	si quis sine crímine est, uníus uxóris vir, fílios habens fidéles, non in accusatióne luxúriæ, aut non súbditos.
1	7	Opórtet enim epíscopum sine crímine esse, sicut Dei dispensatórem: non supérbum, non iracúndum, non vinoléntum, non percussórem, non turpis lucri cúpidum:
1	8	sed hospitálem, benígnum, sóbrium, justum, sanctum, continéntem,
1	9	amplecténtem eum, qui secúndum doctrínam est, fidélem sermónem: ut potens sit exhortári in doctrína sana, et eos, qui contradícunt, argúere.
1	10	Sunt enim multi étiam inobediéntes, vaníloqui, et seductóres: máxime qui de circumcisióne sunt:
1	11	quos opórtet redárgui: qui univérsas domos subvértunt, docéntes quæ non opórtet, turpis lucri grátia.
1	12	Dixit quidam ex illis, próprius ipsórum prophéta: Creténses semper mendáces, malæ béstiæ, ventres pigri.
1	13	Testimónium hoc verum est. Quam ob causam íncrepa illos dure, ut sani sint in fide,
1	14	non intendéntes Judáicis fábulis, et mandátis hóminum, aversántium se a veritáte.
1	15	Omnia munda mundis: coinquinátis autem, et infidélibus, nihil est mundum, sed inquinátæ sunt eórum et mens, et consciéntia.
1	16	Confiténtur se nosse Deum, factis autem negant: cum sint abomináti, et incredíbiles, et ad omne opus bonum réprobi.
2	1	Tu autem lóquere quæ decent sanam doctrínam:
2	2	senes ut sóbrii sint, pudíci, prudéntes, sani in fide, in dilectióne, in patiéntia:
2	3	anus simíliter in hábitu sancto, non criminatríces, non multo vino serviéntes, bene docéntes:
2	4	ut prudéntiam dóceant adolescéntulas, ut viros suos ament, fílios suos díligant,
2	5	prudéntes, castas, sóbrias, domus curam habéntes, benígnas, súbditas viris suis, ut non blasphemétur verbum Dei.
2	6	Júvenes simíliter hortáre ut sóbrii sint.
2	7	In ómnibus teípsum præbe exémplum bonórum óperum, in doctrína, in integritáte, in gravitáte,
2	8	verbum sanum, irreprehensíbile: ut is, qui ex advérso est, vereátur, nihil habens malum dícere de nobis.
2	9	Servos dóminis suis súbditos esse, in ómnibus placéntes, non contradicéntes,
2	10	non fraudántes, sed in ómnibus fidem bonam ostendéntes: ut doctrínam Salvatóris nostri Dei ornent in ómnibus.
2	11	Appáruit enim grátia Dei Salvatóris nostri ómnibus homínibus,
2	12	erúdiens nos, ut abnegántes impietátem, et sæculária desidéria: sóbrie, et juste, et pie vivámus in hoc sǽculo,
2	13	exspectántes beátam spem, et advéntum glóriæ magni Dei, et Salvatóris nostri Jesu Christi:
2	14	qui dedit semetípsum pro nobis, ut nos redímeret ab omni iniquitáte, et mundáret sibi pópulum acceptábilem, sectatórem bonórum óperum.
2	15	Hæc lóquere, et exhortáre, et árgue cum omni império. Nemo te contémnat.
3	1	Admone illos princípibus, et potestátibus súbditos esse, dicto obedíre, ad omne opus bonum parátos esse:
3	2	néminem blasphemáre, non litigiósos esse, sed modéstos, omnem ostendéntes mansuetúdinem ad omnes hómines.
3	3	Erámus enim aliquándo et nos insipiéntes, incréduli, errántes, serviéntes desidériis, et voluptátibus váriis, in malítia et invídia agéntes, odíbiles, odiéntes ínvicem.
3	4	Cum autem benígnitas, et humánitas appáruit Salvatóris nostri Dei,
3	5	non ex opéribus justítiæ, quæ fécimus nos, sed secúndum suam misericórdiam salvos nos fecit per lavácrum regeneratiónis, et renovatiónis Spíritus sancti,
3	6	quem effúdit in nos abúnde per Jesum Christum Salvatórem nostrum:
3	7	ut justificáti grátia ipsíus, herédes simus secúndum spem vitæ ætérnæ.
3	8	Fidélis sermo est: et de his volo te confirmáre: ut curent bonis opéribus præésse qui credunt Deo. Hæc sunt bona, et utília homínibus.
3	9	Stultas autem quæstiónes, et genealógias, et contentiónes, et pugnas legis devíta: sunt enim inútiles, et vanæ.
3	10	Hæréticum hóminem post unam, et secúndam correptiónem devíta:
3	11	sciens quia subvérsus est, qui ejúsmodi est, et delínquit, cum sit próprio judício condemnátus.
3	12	Cum mísero ad te Artemam, aut Týchicum, festína ad me veníre Nicópolim: ibi enim státui hiemáre.
3	13	Zenam legisperítum, et Apóllo sollícite præmítte, ut nihil illis desit.
3	14	Discant autem et nostri bonis opéribus præésse ad usus necessários: ut non sint infructuósi.
3	15	Salútant te qui mecum sunt omnes: salúta eos, qui nos amant in fide. Grátia Dei cum ómnibus vobis. Amen.
