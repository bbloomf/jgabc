1	1	Et factum est in trigésimo anno, in quarto, in quinta mensis, cum essem in médio captivórum juxta flúvium Chobar, apérti sunt cæli, et vidi visiónes Dei.
1	2	In quinta mensis, ipse est annus quintus transmigratiónis regis Jóachim,
1	3	factum est verbum Dómini ad Ezechiélem fílium Buzi sacerdótem in terra Chaldæórum, secus flumen Chobar: et facta est super eum ibi manus Dómini.
1	4	Et vidi, et ecce ventus túrbinis veniébat ab aquilóne, et nubes magna, et ignis invólvens, et splendor in circúitu ejus: et de médio ejus quasi spécies eléctri, id est de médio ignis:
1	5	et in médio ejus similitúdo quátuor animálium: et hic aspéctus eórum, similitúdo hóminis in eis.
1	6	Quátuor fácies uni, et quátuor pennæ uni.
1	7	Pedes eórum pedes recti, et planta pedis eórum quasi planta pedis vítuli: et scintíllæ quasi aspéctus æris candéntis.
1	8	Et manus hóminis sub pennis eórum in quátuor pártibus: et fácies, et pennas per quátuor partes habébant.
1	9	Junctǽque erant pennæ eórum altérius ad álterum: non revertebántur cum incéderent, sed unumquódque ante fáciem suam gradiebátur.
1	10	Similitúdo autem vultus eórum: fácies hóminis, et fácies leónis a dextris ipsórum quátuor: fácies autem bovis a sinístris ipsórum quátuor, et fácies áquilæ désuper ipsórum quátuor.
1	11	Fácies eórum, et pennæ eórum exténtæ désuper: duæ pennæ singulórum jungebántur, et duæ tegébant córpora eórum.
1	12	Et unumquódque eórum coram fácie sua ambulábat: ubi erat ímpetus spíritus, illuc gradiebántur, nec revertebántur cum ambulárent.
1	13	Et similitúdo animálium, aspéctus eórum quasi carbónum ignis ardéntium, et quasi aspéctus lampadárum. Hæc erat vísio discúrrens in médio animálium, splendor ignis, et de igne fulgur egrédiens.
1	14	Et animália ibant, et revertebántur in similitúdinem fúlguris coruscántis.
1	15	Cumque aspícerem animália, appáruit rota una super terram juxta animália, habens quátuor fácies.
1	16	Et aspéctus rotárum et opus eárum quasi vísio maris: et una similitúdo ipsárum quátuor: et aspéctus eárum et ópera, quasi sit rota in médio rotæ.
1	17	Per quátuor partes eárum eúntes ibant, et non revertebántur cum ambulárent.
1	18	Statúra quoque erat rotis, et altitúdo, et horríbilis aspéctus: et totum corpus óculis plenum in circúitu ipsárum quátuor.
1	19	Cumque ambulárent animália, ambulábant páriter et rotæ juxta ea: et cum elevaréntur animália de terra, elevabántur simul et rotæ.
1	20	Quocúmque ibat spíritus, illuc eúnte spíritu, et rotæ páriter elevabántur, sequéntes eum. Spíritus enim vitæ erat in rotis.
1	21	Cum eúntibus ibant, et cum stántibus stabant: et cum elevátis a terra, páriter elevabántur et rotæ, sequéntes ea: quia spíritus vitæ erat in rotis.
1	22	Et similitúdo super cápita animálium firmaménti, quasi aspéctus crystálli horríbilis, et exténti super cápita eórum désuper.
1	23	Sub firmaménto autem pennæ eórum rectæ altérius ad álterum: unumquódque duábus alis velábat corpus suum, et álterum simíliter velabátur.
1	24	Et audiébam sonum alárum, quasi sonum aquárum multárum, quasi sonum sublímis Dei: cum ambulárent quasi sonus erat multitúdinis ut sonus castrórum: cumque starent, demittebántur pennæ eórum.
1	25	Nam cum fíeret vox super firmaméntum, quod erat super caput eórum, stabant, et submittébant alas suas.
1	26	Et super firmaméntum, quod erat ímminens cápiti eórum, quasi aspéctus lápidis sapphíri similitúdo throni: et super similitúdinem throni similitúdo quasi aspéctus hóminis désuper.
1	27	Et vidi quasi spéciem eléctri, velut aspéctum ignis, intrínsecus ejus per circúitum: a lumbis ejus et désuper, et a lumbis ejus usque deórsum, vidi quasi spéciem ignis splendéntis in circúitu:
1	28	velut aspéctum arcus cum fúerit in nube in die plúviæ: hic erat aspéctus splendóris per gyrum.
2	1	Hæc vísio similitúdinis glóriæ Dómini: et vidi, et cécidi in fáciem meam, et audívi vocem loquéntis, et dixit ad me: Fili hóminis, sta super pedes tuos, et loquar tecum.
2	2	Et ingréssus est in me spíritus postquam locútus est mihi, et státuit me supra pedes meos: et audívi loquéntem ad me,
2	3	et dicéntem: Fili hóminis, mitto ego te ad fílios Israël, ad gentes apostatríces, quæ recessérunt a me: ipsi et patres eórum prævaricáti sunt pactum meum usque ad diem hanc.
2	4	Et fílii dura fácie et indomábili corde sunt, ad quos ego mitto te: et dices ad eos: Hæc dicit Dóminus Deus:
2	5	si forte vel ipsi áudiant, et si forte quiéscant, quóniam domus exásperans est: et scient quia prophéta fúerit in médio eórum.
2	6	Tu ergo fili hóminis ne tímeas eos, neque sermónes eórum métuas: quóniam incréduli, et subversóres sunt tecum, et cum scorpiónibus hábitas. Verba eórum ne tímeas, et vultus eórum ne formídes, quia domus exásperans est.
2	7	Loquéris ergo verba mea ad eos, si forte áudiant, et quiéscant: quóniam irritatóres sunt.
2	8	Tu autem fili hóminis audi quæcúmque loquor ad te, et noli esse exásperans, sicut domus exasperátrix est: áperi os tuum, et cómede quæcúmque ego do tibi.
2	9	Et vidi, et ecce manus missa ad me, in qua erat involútus liber: et expándit illum coram me, qui erat scriptus intus et foris: et scriptæ erant in eo lamentatiónes, et carmen, et væ.
3	1	Et dixit ad me: Fili hóminis, quodcúmque invéneris, cómede: cómede volúmen istud, et vadens lóquere ad fílios Israël.
3	2	Et apérui os meum, et cibávit me volúmine illo:
3	3	et dixit ad me: Fili hóminis, venter tuus cómedet, et víscera tua complebúntur volúmine isto, quod ego do tibi. Et comédi illud: et factum est in ore meo sicut mel dulce.
3	4	Et dixit ad me: Fili hóminis, vade ad domum Israël, et loquéris verba mea ad eos.
3	5	Non enim ad pópulum profúndi sermónis, et ignótæ linguæ tu mítteris ad domum Israël:
3	6	neque ad pópulos multos profúndi sermónis, et ignótæ linguæ, quorum non possis audíre sermónes: et si ad illos mitteréris, ipsi audírent te.
3	7	Domus autem Israël nolunt audíre te, quia nolunt audíre me: omnis quippe domus Israël attríta fronte est, et duro corde.
3	8	Ecce dedi fáciem tuam valentiórem faciébus eórum, et frontem tuam duriórem fróntibus eórum.
3	9	Ut adamántem, et ut sílicem dedi fáciem tuam: ne tímeas eos, neque métuas a fácie eórum: quia domus exásperans est.
3	10	Et dixit ad me: Fili hóminis, omnes sermónes meos, quos ego loquor ad te, assúme in corde tuo, et áuribus tuis audi:
3	11	et vade, ingrédere ad transmigratiónem, ad fílios pópuli tui, et loquéris ad eos, et dices eis: Hæc dicit Dóminus Deus: si forte áudiant, et quiéscant.
3	12	Et assúmpsit me spíritus, et audívi post me vocem commotiónis magnæ: Benedícta glória Dómini de loco suo.
3	13	Et vocem alárum animálium percutiéntium álteram ad álteram, et vocem rotárum sequéntium animália, et vocem commotiónis magnæ.
3	14	Spíritus quoque levávit me, et assúmpsit me: et ábii amárus in indignatióne spíritus mei: manus enim Dómini erat mecum, confórtans me.
3	15	Et veni ad transmigratiónem, ad acérvum novárum frugum, ad eos, qui habitábant juxta flumen Chobar: et sedi ubi illi sedébant, et mansi ibi septem diébus mœrens in médio eórum.
3	16	Cum autem pertransíssent septem dies, factum est verbum Dómini ad me, dicens:
3	17	Fili hóminis speculatórem dedi te dómui Israël: et áudies de ore meo verbum, et annuntiábis eis ex me.
3	18	Si dicénte me ad ímpium: Morte moriéris: non annuntiáveris ei, neque locútus fúeris ut avertátur a via sua ímpia, et vivat: ipse ímpius in iniquitáte sua moriétur, sánguinem autem ejus de manu tua requíram.
3	19	Si autem tu annuntiáveris ímpio, et ille non fúerit convérsus ab impietáte sua, et a via sua ímpia: ipse quidem in iniquitáte sua moriétur, tu autem ánimam tuam liberásti.
3	20	Sed et si convérsus justus a justítia sua fúerit, et fécerit iniquitátem: ponam offendículum coram eo, ipse moriétur, quia non annuntiásti ei: in peccáto suo moriétur, et non erunt in memória justítiæ ejus quas fecit: sánguinem vero ejus de manu tua requíram.
3	21	Si autem tu annuntiáveris justo ut non peccet justus, et ille non peccáverit: vivens vivet, quia annuntiásti ei, et tu ánimam tuam liberásti.
3	22	Et facta est super me manus Dómini, et dixit ad me: Surgens egrédere in campum, et ibi loquar tecum.
3	23	Et surgens egréssus sum in campum: et ecce ibi glória Dómini stabat quasi glória, quam vidi juxta flúvium Chobar: et cécidi in fáciem meam.
3	24	Et ingréssus est in me spíritus, et státuit me super pedes meos: et locútus est mihi, et dixit ad me: Ingrédere, et inclúdere in médio domus tuæ.
3	25	Et tu fili hóminis, ecce data sunt super te víncula, et ligábunt te in eis: et non egrediéris de médio eórum.
3	26	Et linguam tuam adhærére fáciam paláto tuo, et eris mutus, nec quasi vir objúrgans: quia domus exásperans est.
3	27	Cum autem locútus fúero tibi, apériam os tuum, et dices ad eos: Hæc dicit Dóminus Deus: Qui audit, áudiat: et qui quiéscit, quiéscat: quia domus exásperans est.
4	1	Et tu fili hóminis, sume tibi láterem, et pones eum coram te: et descríbes in eo civitátem Jerúsalem.
4	2	Et ordinábis advérsus eam obsidiónem, et ædificábis munitiónes, et comportábis ággerem, et dabis contra eam castra, et pones aríetes in gyro.
4	3	Et tu sume tibi sartáginem férream, et pones eam in murum férreum inter te et inter civitátem: et obfirmábis fáciem tuam ad eam, et erit in obsidiónem, et circúmdabis eam: signum est dómui Israël.
4	4	Et tu dórmies super latus tuum sinístrum, et pones iniquitátes domus Israël super eo, número diérum quibus dórmies super illud: et assúmes iniquitátem eórum.
4	5	Ego autem dedi tibi annos iniquitátis eórum, número diérum trecéntos et nonagínta dies: et portábis iniquitátem domus Israël.
4	6	Et cum compléveris hæc, dórmies super latus tuum déxterum secúndo, et assúmes iniquitátem domus Juda quadragínta diébus: diem pro anno, diem, inquam, pro anno dedi tibi.
4	7	Et ad obsidiónem Jerúsalem convértes fáciem tuam, et bráchium tuum erit exténtum: et prophetábis advérsus eam.
4	8	Ecce circúmdedi te vínculis: et non te convértes a látere tuo in latus áliud, donec cómpleas dies obsidiónis tuæ.
4	9	Et tu sume tibi fruméntum, et hórdeum, et fabam, et lentem, et mílium, et víciam: et mittes ea in vas unum, et fácies tibi panes número diérum, quibus dórmies super latus tuum: trecéntis et nonagínta diébus cómedes illud.
4	10	Cibus autem tuus, quo vescéris, erit in póndere vigínti statéres in die: a témpore usque ad tempus cómedes illud.
4	11	Et aquam in mensúra bibes, sextam partem hin: a témpore usque ad tempus bibes illud.
4	12	Et quasi subcinerícium hordeáceum cómedes illud: et stércore, quod egréditur de hómine, opéries illud in óculis eórum.
4	13	Et dixit Dóminus: Sic cómedent fílii Israël panem suum pollútum inter gentes, ad quas ejíciam eos.
4	14	Et dixi: A a a, Dómine Deus, ecce ánima mea non est pollúta: et morticínum, et lacerátum a béstiis non comédi ab infántia mea usque nunc, et non est ingréssa in os meum omnis caro immúnda.
4	15	Et dixit ad me: Ecce dedi tibi fimum boum pro stercóribus humánis: et fácies panem tuum in eo.
4	16	Et dixit ad me: Fili hóminis, ecce ego cónteram báculum panis in Jerúsalem: et cómedent panem in póndere, et in sollicitúdine: et aquam in mensúra, et in angústia bibent:
4	17	ut deficiéntibus pane et aqua, córruat unusquísque ad fratrem suum: et contabéscant in iniquitátibus suis.
5	1	Et tu fili hóminis, sume tibi gládium acútum, radéntem pilos: et assúmes eum, et duces per caput tuum, et per barbam tuam: et assúmes tibi statéram pónderis, et dívides eos.
5	2	Tértiam partem igni combúres in médio civitátis, juxta completiónem diérum obsidiónis: et assúmes tértiam partem, et concídes gládio in circúitu ejus: tértiam vero áliam dispérges in ventum, et gládium nudábo post eos.
5	3	Et sumes inde parvum númerum, et ligábis eos in summitáte pállii tui.
5	4	Et ex eis rursum tolles, et projícies eos in médio ignis, et combúres eos igni: et ex eo egrediétur ignis in omnem domum Israël.
5	5	Hæc dicit Dóminus Deus: Ista est Jerúsalem, in médio géntium pósui eam, et in circúitu ejus terras.
5	6	Et contémpsit judícia mea, ut plus esset ímpia quam gentes: et præcépta mea ultra quam terræ, quæ in circúitu ejus sunt: judícia enim mea projecérunt, et in præcéptis meis non ambulavérunt.
5	7	Idcírco hæc dicit Dóminus Deus: Quia superástis gentes, quæ in circúitu vestro sunt, et in præcéptis meis non ambulástis, et judícia mea non fecístis, et juxta judícia géntium, quæ in circúitu vestro sunt, non estis operáti:
5	8	ídeo hæc dicit Dóminus Deus: Ecce ego ad te, et ipse ego fáciam in médio tui judícia in óculis géntium:
5	9	et fáciam in te quod non feci, et quibus simília ultra non fáciam, propter omnes abominatiónes tuas.
5	10	Ideo patres cómedent fílios in médio tui, et fílii cómedent patres suos: et fáciam in te judícia, et ventilábo univérsas relíquias tuas in omnem ventum.
5	11	Idcírco vivo ego, dicit Dóminus Deus, nisi pro eo quod sanctum meum violásti in ómnibus offensiónibus tuis, et in cunctis abominatiónibus tuis: ego quoque confríngam, et non parcet óculus meus, et non miserébor.
5	12	Tértia pars tui peste moriétur, et fame consumétur in médio tui, et tértia pars tui in gládio cadet in circúitu tuo: tértiam vero partem tuam in omnem ventum dispérgam, et gládium evaginábo post eos.
5	13	Et complébo furórem meum, et requiéscere fáciam indignatiónem meam in eis, et consolábor: et scient quia ego Dóminus locútus sum in zelo meo, cum implévero indignatiónem meam in eis.
5	14	Et dabo te in desértum, et in oppróbrium géntibus, quæ in circúitu tuo sunt, in conspéctu omnis prætereúntis.
5	15	Et eris oppróbrium, et blasphémia, exémplum et stupor in géntibus, quæ in circúitu tuo sunt, cum fécero in te judícia in furóre, et in indignatióne, et in increpatiónibus iræ.
5	16	Ego Dóminus locútus sum: Quando mísero sagíttas famis péssimas in eos: quæ erunt mortíferæ, et quas mittam ut dispérdam vos: et famem congregábo super vos, et cónteram in vobis báculum panis.
5	17	Et immíttam in vos famem, et béstias péssimas, usque ad interneciónem: et pestiléntia, et sanguis transíbunt per te, et gládium indúcam super te: ego Dóminus locútus sum.
6	1	Et factus est sermo Dómini ad me, dicens:
6	2	Fili hóminis pone fáciem tuam ad montes Israël, et prophetábis ad eos,
6	3	et dices: Montes Israël audíte verbum Dómini Dei: Hæc dicit Dóminus Deus móntibus, et cóllibus, rúpibus, et vállibus: Ecce ego indúcam super vos gládium, et dispérdam excélsa vestra,
6	4	et demóliar aras vestras, et confringéntur simulácra vestra: et dejíciam interféctos vestros ante idóla vestra.
6	5	Et dabo cadávera filiórum Israël ante fáciem simulacrórum vestrórum: et dispérgam ossa vestra circum aras vestras
6	6	in ómnibus habitatiónibus vestris. Urbes desértæ erunt, et excélsa demoliéntur, et dissipabúntur: et interíbunt aræ vestræ, et confringéntur: et cessábunt idóla vestra, et conteréntur delúbra vestra, et delebúntur ópera vestra.
6	7	Et cadet interféctus in médio vestri, et sciétis quia ego sum Dóminus.
6	8	Et relínquam in vobis eos, qui fúgerint gládium in géntibus, cum dispérsero vos in terris.
6	9	Et recordabúntur mei liberáti vestri in géntibus, ad quas captívi ducti sunt: quia contrívi cor eórum fórnicans, et recédens a me, et óculos eórum fornicántes post idóla sua: et displicébunt sibímet super malis quæ fecérunt in univérsis abominatiónibus suis.
6	10	Et scient quia ego Dóminus non frustra locútus sum, ut fácerem eis malum hoc.
6	11	Hæc dicit Dóminus Deus: Pércute manum tuam, et allíde pedem tuum, et dic: Heu, ad omnes abominatiónes malórum domus Israël: quia gládio, fame, et peste ruitúri sunt.
6	12	Qui longe est, peste moriétur: qui autem prope, gládio córruet: et qui relíctus fúerit et obséssus, fame moriétur: et complébo indignatiónem meam in eis.
6	13	Et sciétis quia ego Dóminus, cum fúerint interfécti vestri in médio idolórum vestrórum, in circúitu arárum vestrárum, in omni colle excélso, et in cunctis summitátibus móntium, et subtus omne lignum nemorósum, et subtus univérsam quercum frondósam, locum ubi accendérunt thura redoléntia univérsis idólis suis.
6	14	Et exténdam manum meam super eos: et fáciam terram desolátam et destitútam, a desérto Déblatha, in ómnibus habitatiónibus eórum: et scient quia ego Dóminus.
7	1	Et factus est sermo Dómini ad me, dicens:
7	2	Et tu fili hóminis, hæc dicit Dóminus Deus terræ Israël: Finis venit, venit finis super quátuor plagas terræ.
7	3	Nunc finis super te, et immíttam furórem meum in te: et judicábo te juxta vias tuas, et ponam contra te omnes abominatiónes tuas.
7	4	Et non parcet óculus meus super te, et non miserébor: sed vias tuas ponam super te, et abominatiónes tuæ in médio tui erunt: et sciétis quia ego Dóminus.
7	5	Hæc dicit Dóminus Deus: Afflíctio una, afflíctio ecce venit.
7	6	Finis venit, venit finis, evigilávit advérsum te: ecce venit.
7	7	Venit contrítio super te, qui hábitas in terra: venit tempus, prope est dies occisiónis, et non glóriæ móntium.
7	8	Nunc de propínquo effúndam iram meam super te, et complébo furórem meum in te: et judicábo te juxta vias tuas, et impónam tibi ómnia scélera tua:
7	9	et non parcet óculus meus, nec miserébor: sed vias tuas impónam tibi, et abominatiónes tuæ in médio tui erunt: et sciétis quia ego sum Dóminus percútiens.
7	10	Ecce dies, ecce venit: egréssa est contrítio, flóruit virga, germinávit supérbia:
7	11	iníquitas surréxit in virga impietátis: non ex eis, et non ex pópulo, neque ex sónitu eórum: et non erit réquies in eis.
7	12	Venit tempus, appropinquávit dies: qui emit, non lætétur: et qui vendit, non lúgeat: quia ira super omnem pópulum ejus.
7	13	Quia qui vendit, ad id quod véndidit non revertétur, et adhuc in vivéntibus vita eórum: vísio enim ad omnem multitúdinem ejus non regrediétur: et vir in iniquitáte vitæ suæ non confortábitur.
7	14	Cánite tuba, præparéntur omnes, et non est qui vadat ad prœ́lium: ira enim mea super univérsum pópulum ejus.
7	15	Gládius foris: et pestis, et fames intrínsecus: qui in agro est, gládio moriétur: et qui in civitáte, pestiléntia et fame devorabúntur.
7	16	Et salvabúntur qui fúgerint ex eis: et erunt in móntibus quasi colúmbæ convállium omnes trépidi, unusquísque in iniquitáte sua.
7	17	Omnes manus dissolvéntur, et ómnia génua fluent aquis.
7	18	Et accíngent se cilíciis, et opériet eos formído: et in omni fácie confúsio, et in univérsis capítibus eórum calvítium.
7	19	Argéntum eórum foras projiciétur, et aurum eórum in sterquilínium erit. Argéntum eórum, et aurum eórum non valébit liberáre eos in die furóris Dómini: ánimam suam non saturábunt, et ventres eórum non implebúntur: quia scándalum iniquitátis eórum factum est.
7	20	Et ornaméntum monílium suórum in supérbiam posuérunt, et imágines abominatiónum suárum, et simulacrórum fecérunt ex eo: propter hoc dedi eis illud in immundítiam:
7	21	et dabo illud in manus alienórum ad diripiéndum, et ímpiis terræ in prædam, et contaminábunt illud.
7	22	Et avértam fáciem meam ab eis, et violábunt arcánum meum: et introíbunt in illud emissárii, et contaminábunt illud.
7	23	Fac conclusiónem: quóniam terra plena est judício sánguinum, et cívitas plena iniquitáte.
7	24	Et addúcam péssimos de géntibus, et possidébunt domos eórum: et quiéscere fáciam supérbiam poténtium, et possidébunt sanctuária eórum.
7	25	Angústia superveniénte, requírent pacem, et non erit.
7	26	Conturbátio super conturbatiónem véniet, et audítus super audítum: et quærent visiónem de prophéta, et lex períbit a sacerdóte, et consílium a senióribus.
7	27	Rex lugébit, et princeps induétur mœróre, et manus pópuli terræ conturbabúntur. Secúndum viam eórum fáciam eis, et secúndum judícia eórum judicábo eos: et scient quia ego Dóminus.
8	1	Et factum est in anno sexto, in sexto mense, in quinta mensis: ego sedébam in domo mea, et senes Juda sedébant coram me, et cécidit ibi super me manus Dómini Dei.
8	2	Et vidi: et ecce similitúdo quasi aspéctus ignis: ab aspéctu lumbórum ejus, et deórsum, ignis: et a lumbis ejus, et sursum, quasi aspéctus splendóris, ut vísio eléctri.
8	3	Et emíssa similitúdo manus apprehéndit me in cincínno cápitis mei: et elevávit me spíritus inter terram, et cælum: et addúxit me in Jerúsalem in visióne Dei, juxta óstium intérius, quod respiciébat ad aquilónem, ubi erat statútum idólum zeli ad provocándam æmulatiónem.
8	4	Et ecce ibi glória Dei Israël, secúndum visiónem, quam víderam in campo.
8	5	Et dixit ad me: Fili hóminis, leva óculos tuos ad viam aquilónis. Et levávi óculos meos ad viam aquilónis: et ecce ab aquilóne portæ altáris idólum zeli in ipso intróitu.
8	6	Et dixit ad me: Fili hóminis, putásne, vides tu quid isti fáciunt, abominatiónes magnas, quas domus Israël facit hic, ut procul recédam a sanctuário meo? et adhuc convérsus vidébis abominatiónes majóres.
8	7	Et introdúxit me ad óstium átrii: et vidi, et ecce forámen unum in paríete.
8	8	Et dixit ad me: Fili hóminis, fode paríetem. Et cum fodíssem paríetem, appáruit óstium unum.
8	9	Et dixit ad me: Ingrédere, et vide abominatiónes péssimas, quas isti fáciunt hic.
8	10	Et ingréssus vidi, et ecce omnis similitúdo reptílium, et animálium, abominátio, et univérsa idóla domus Israël depícta erant in paríete in circúitu per totum.
8	11	Et septuagínta viri de senióribus domus Israël, et Jezonías fílius Saphan stabat in médio eórum stántium ante pictúras: et unusquísque habébat thuríbulum in manu sua: et vapor nébulæ de thure consurgébat.
8	12	Et dixit ad me: Certe vides fili hóminis quæ senióres domus Israël fáciunt in ténebris, unusquísque in abscóndito cubículi sui: dicunt enim: Non videt Dóminus nos, derelíquit Dóminus terram.
8	13	Et dixit ad me: Adhuc convérsus vidébis abominatiónes majóres, quas isti fáciunt.
8	14	Et introdúxit me per óstium portæ domus Dómini, quod respiciébat ad aquilónem: et ecce ibi mulíeres sedébant plangéntes Adónidem.
8	15	Et dixit ad me: Certe vidísti, fili hóminis: adhuc convérsus vidébis abominatiónes majóres his.
8	16	Et introdúxit me in átrium domus Dómini intérius: et ecce in óstio templi Dómini, inter vestíbulum et altáre, quasi vigínti quinque viri dorsa habéntes contra templum Dómini, et fácies ad oriéntem: et adorábant ad ortum solis.
8	17	Et dixit ad me: Certe vidísti fili hóminis: numquid leve est hoc dómui Juda, ut fácerent abominatiónes istas, quas fecérunt hic: quia repléntes terram iniquitáte, convérsi sunt ad irritándum me? et ecce ápplicant ramum ad nares suas.
8	18	Ergo et ego fáciam in furóre: non parcet óculus meus, nec miserébor: et cum clamáverint ad aures meas voce magna, non exáudiam eos.
9	1	Et clamávit in áuribus meis voce magna, dicens: Appropinquavérunt visitatiónes urbis, et unusquísque vas interfectiónis habet in manu sua.
9	2	Et ecce sex viri veniébant de via portæ superióris, quæ réspicit ad aquilónem, et uniuscujúsque vas intéritus in manu ejus: vir quoque unus in médio eórum vestítus erat líneis, et atramentárium scriptóris ad renes ejus: et ingréssi sunt, et stetérunt juxta altáre ǽreum.
9	3	Et glória Dómini Israël assúmpta est de cherub, quæ erat super eum ad limen domus: et vocávit virum, qui indútus erat líneis, et atramentárium scriptóris habébat in lumbis suis.
9	4	Et dixit Dóminus ad eum: Transi per médiam civitátem in médio Jerúsalem: et signa thau super frontes virórum geméntium, et doléntium super cunctis abominatiónibus, quæ fiunt in médio ejus.
9	5	Et illis dixit, audiénte me: Transíte per civitátem sequéntes eum, et percútite: non parcat óculus vester, neque misereámini.
9	6	Senem, adolescéntulum et vírginem, párvulum et mulíeres interfícite usque ad interneciónem: omnem autem, super quem vidéritis thau, ne occidátis, et a sanctuário meo incípite. Cœpérunt ergo a viris senióribus, qui erant ante fáciem domus.
9	7	Et dixit ad eos: Contamináte domum, et impléte átria interféctis: egredímini. Et egréssi sunt, et percutiébant eos, qui erant in civitáte.
9	8	Et cæde compléta, remánsi ego, ruíque super fáciem meam, et clamans aio: Heu, heu, heu Dómine Deus: ergóne dispérdes omnes relíquias Israël, effúndens furórem tuum super Jerúsalem?
9	9	Et dixit ad me: Iníquitas domus Israël, et Juda, magna est nimis valde, et repléta est terra sanguínibus, et cívitas repléta est aversióne: dixérunt enim: Derelíquit Dóminus terram, et Dóminus non videt.
9	10	Igitur et meus non parcet óculus, neque miserébor: viam eórum super caput eórum reddam.
9	11	Et ecce vir, qui erat indútus líneis, qui habébat atramentárium in dorso suo, respóndit verbum, dicens: Feci sicut præcepísti mihi.
10	1	Et vidi: et ecce in firmaménto, quod erat super caput chérubim, quasi lapis sapphírus, quasi spécies similitúdinis sólii, appáruit super ea.
10	2	Et dixit ad virum, qui indútus erat líneis, et ait: Ingrédere in médio rotárum, quæ sunt subtus chérubim, et imple manum tuam prunis ignis, quæ sunt inter chérubim, et effúnde super civitátem. Ingressúsque est in conspéctu meo.
10	3	Chérubim autem stabant a dextris domus cum ingrederétur vir, et nubes implévit átrium intérius.
10	4	Et eleváta est glória Dómini désuper Cherub ad limen domus: et repléta est domus nube, et átrium replétum est splendóre glóriæ Dómini.
10	5	Et sónitus alárum chérubim audiebátur usque ad átrium extérius, quasi vox Dei omnipoténtis loquéntis.
10	6	Cumque præcepísset viro, qui indútus erat líneis, dicens: Sume ignem de médio rotárum, quæ sunt inter chérubim: ingréssus ille stetit juxta rotam.
10	7	Et exténdit cherub manum de médio chérubim ad ignem, qui erat inter chérubim: et sumpsit, et dedit in manus ejus, qui indútus erat líneis: qui accípiens egréssus est.
10	8	Et appáruit in chérubim similitúdo manus hóminis subtus pennas eórum.
10	9	Et vidi: et ecce quátuor rotæ juxta chérubim: rota una juxta cherub unum, et rota ália juxta cherub unum: spécies autem rotárum erat quasi vísio lápidis chrysólithi:
10	10	et aspéctus eárum similitúdo una quátuor, quasi sit rota in médio rotæ.
10	11	Cumque ambulárent, in quátuor partes gradiebántur, et non revertebántur ambulántes: sed ad locum, ad quem ire declinábat quæ prima erat, sequebántur et céteræ, nec convertebántur.
10	12	Et omne corpus eárum, et colla, et manus, et pennæ, et círculi plena erant óculis, in circúitu quátuor rotárum.
10	13	Et rotas istas vocávit volúbiles, audiénte me.
10	14	Quátuor autem fácies habébat unum: fácies una, fácies cherub: et fácies secúnda, fácies hóminis: et in tértio fácies leónis: et in quarto fácies áquilæ.
10	15	Et eleváta sunt chérubim: ipsum est ánimal, quod víderam juxta flúvium Chobar.
10	16	Cumque ambulárent chérubim, ibant páriter et rotæ juxta ea: et cum elevárent chérubim alas suas ut exaltaréntur de terra, non residébant rotæ, sed et ipsæ juxta erant.
10	17	Stántibus illis stabant, et cum elevátis elevabántur: spíritus enim vitæ erat in eis.
10	18	Et egréssa est glória Dómini a límine templi, et stetit super chérubim.
10	19	Et elevántia chérubim alas suas, exaltáta sunt a terra coram me: et illis egrediéntibus, rotæ quoque subsecútæ sunt: et stetit in intróitu portæ domus Dómini orientális, et glória Dei Israël erat super ea.
10	20	Ipsum est ánimal, quod vidi subter Deum Israël juxta flúvium Chobar: et intelléxi quia chérubim essent.
10	21	Quátuor vultus uni, et quátuor alæ uni: et similitúdo manus hóminis sub alis eórum.
10	22	Et similitúdo vúltuum eórum, ipsi vultus quos víderam juxta flúvium Chobar, et intúitus eórum, et ímpetus singulórum ante fáciem suam íngredi.
11	1	Et elevávit me spíritus, et introdúxit me ad portam domus Dómini orientálem, quæ réspicit ad solis ortum: et ecce in intróitu portæ vigínti quinque viri: et vidi in médio eórum Jezoníam fílium Azur, et Pheltíam fílium Banaíæ, príncipes pópuli.
11	2	Dixítque ad me: Fili hóminis, hi sunt viri, qui cógitant iniquitátem, et tractant consílium péssimum in urbe ista,
11	3	dicéntes: Nonne dudum ædificátæ sunt domus? hæc est lebes, nos autem carnes.
11	4	Idcírco vaticináre de eis, vaticináre fili hóminis.
11	5	Et írruit in me spíritus Dómini, et dixit ad me: Lóquere: Hæc dicit Dóminus: Sic locúti estis domus Israël, et cogitatiónes cordis vestri ego novi.
11	6	Plúrimos occidístis in urbe hac, et impléstis vias ejus interféctis.
11	7	Proptérea hæc dicit Dóminus Deus: Interfécti vestri, quos posuístis in médio ejus, hi sunt carnes, et hæc est lebes: et edúcam vos de médio ejus.
11	8	Gládium metuístis, et gládium indúcam super vos, ait Dóminus Deus.
11	9	Et ejíciam vos de médio ejus, dabóque vos in manu hóstium, et fáciam in vobis judícia.
11	10	Gládio cadétis: in fínibus Israël judicábo vos, et sciétis quia ego Dóminus.
11	11	Hæc non erit vobis in lebétem, et vos non éritis in médio ejus in carnes: in fínibus Israël judicábo vos.
11	12	Et sciétis quia ego Dóminus: quia in præcéptis meis non ambulástis, et judícia mea non fecístis, sed juxta judícia géntium, quæ in circúitu vestro sunt, estis operáti.
11	13	Et factum est cum prophetárem, Pheltías fílius Banaíæ mórtuus est: et cécidi in fáciem meam clamans voce magna, et dixi: Heu, heu, heu Dómine Deus: consummatiónem tu facis reliquiárum Israël?
11	14	Et factum est verbum Dómini ad me, dicens:
11	15	Fili hóminis, fratres tui, fratres tui, viri propínqui tui, et omnis domus Israël, univérsi, quibus dixérunt habitatóres Jerúsalem: Longe recédite a Dómino: nobis data est terra in possessiónem.
11	16	Proptérea hæc dicit Dóminus Deus: Quia longe feci eos in géntibus, et quia dispérsi eos in terris: ero eis in sanctificatiónem módicam in terris, ad quas venérunt.
11	17	Proptérea lóquere: Hæc dicit Dóminus Deus: Congregábo vos de pópulis, et adunábo de terris, in quibus dispérsi estis, dabóque vobis humum Israël.
11	18	Et ingrediéntur illuc, et áuferent omnes offensiónes, cunctásque abominatiónes ejus de illa.
11	19	Et dabo eis cor unum, et spíritum novum tríbuam in viscéribus eórum: et áuferam cor lapídeum de carne eórum, et dabo eis cor cárneum:
11	20	ut in præcéptis meis ámbulent, et judícia mea custódiant, faciántque ea: et sint mihi in pópulum, et ego sim eis in Deum.
11	21	Quorum cor post offendícula et abominatiónes suas ámbulat, horum viam in cápite suo ponam, dicit Dóminus Deus.
11	22	Et elevavérunt chérubim alas suas, et rotæ cum eis: et glória Dei Israël erat super ea.
11	23	Et ascéndit glória Dómini de médio civitátis, stetítque super montem, qui est ad oriéntem urbis.
11	24	Et spíritus levávit me, adduxítque in Chaldǽam ad transmigratiónem, in visióne in spíritu Dei: et subláta est a me vísio, quam víderam.
11	25	Et locútus sum ad transmigratiónem ómnia verba Dómini, quæ osténderat mihi.
12	1	Et factus est sermo Dómini ad me, dicens:
12	2	Fili hóminis, in médio domus exasperántis tu hábitas: qui óculos habent ad vidéndum, et non vident: et aures ad audiéndum, et non áudiunt: quia domus exásperans est.
12	3	Tu ergo fili hóminis, fac tibi vasa transmigratiónis, et transmigrábis per diem coram eis: transmigrábis autem de loco tuo ad locum álterum in conspéctu eórum, si forte aspíciant: quia domus exásperans est.
12	4	Et éfferes foras vasa tua quasi vasa transmigrántis per diem in conspéctu eórum: tu autem egrediéris véspere coram eis, sicut egréditur migrans.
12	5	Ante óculos eórum pérfode tibi paríetem, et egrediéris per eum.
12	6	In conspéctu eórum in húmeris portáberis, in calígine efferéris: fáciem tuam velábis, et non vidébis terram: quia porténtum dedi te dómui Israël.
12	7	Feci ergo sicut præcéperat mihi Dóminus: vasa mea prótuli quasi vasa transmigrántis per diem, et véspere perfódi mihi paríetem manu: et in calígine egréssus sum, in húmeris portátus in conspéctu eórum.
12	8	Et factus est sermo Dómini mane ad me, dicens:
12	9	Fili hóminis, numquid non dixérunt ad te domus Israël, domus exásperans: Quid tu facis?
12	10	Dic ad eos: Hæc dicit Dóminus Deus: Super ducem onus istud, qui est in Jerúsalem, et super omnem domum Israël, quæ est in médio eórum.
12	11	Dic: Ego porténtum vestrum: quómodo feci, sic fiet illis: in transmigratiónem, et in captivitátem ibunt.
12	12	Et dux, qui est in médio eórum, in húmeris portábitur, in calígine egrediétur: paríetem perfódient, ut edúcant eum: fácies ejus operiétur, ut non vídeat óculo terram.
12	13	Et exténdam rete meum super eum, et capiétur in sagéna mea: et addúcam eum in Babylónem, in terram Chaldæórum: et ipsam non vidébit, ibíque moriétur.
12	14	Et omnes, qui circa eum sunt, præsídium ejus, et ágmina ejus, dispérgam in omnem ventum: et gládium evaginábo post eos.
12	15	Et scient quia ego Dóminus, quando dispérsero illos in géntibus, et disseminávero eos in terris.
12	16	Et relínquam ex eis viros paucos a gládio, et fame, et pestiléntia: ut enárrent ómnia scélera eórum in géntibus, ad quas ingrediéntur: et scient quia ego Dóminus.
12	17	Et factus est sermo Dómini ad me, dicens:
12	18	Fili hóminis, panem tuum in conturbatióne cómede: sed et aquam tuam in festinatióne et mœróre bibe.
12	19	Et dices ad pópulum terræ: Hæc dicit Dóminus Deus ad eos, qui hábitant in Jerúsalem, in terra Israël: Panem suum in sollicitúdine cómedent, et aquam suam in desolatióne bibent: ut desolétur terra a multitúdine sua, propter iniquitátem ómnium qui hábitant in ea.
12	20	Et civitátes, quæ nunc habitántur, desolátæ erunt, terráque desérta: et sciétis quia ego Dóminus.
12	21	Et factus est sermo Dómini ad me, dicens:
12	22	Fili hóminis, quod est provérbium istud vobis in terra Israël, dicéntium: In longum differéntur dies, et períbit omnis vísio?
12	23	Ideo dic ad eos: Hæc dicit Dóminus Deus: Quiéscere fáciam provérbium istud, neque vulgo dicétur ultra in Israël: et lóquere ad eos quod appropinquáverint dies, et sermo omnis visiónis.
12	24	Non enim erit ultra omnis vísio cassa, neque divinátio ambígua in médio filiórum Israël.
12	25	Quia ego Dóminus loquar, et quodcúmque locútus fúero verbum, fiet, et non prolongábitur ámplius: sed in diébus vestris domus exásperans loquar verbum, et fáciam illud, dicit Dóminus Deus.
12	26	Et factus est sermo Dómini ad me, dicens:
12	27	Fili hóminis, ecce domus Israël dicéntium: Vísio, quam hic videt, in dies multos: et in témpora longa iste prophétat.
12	28	Proptérea dic ad eos: Hæc dicit Dóminus Deus: Non prolongábitur ultra omnis sermo meus: verbum, quod locútus fúero, complébitur, dicit Dóminus Deus.
13	1	Et factus est sermo Dómini ad me, dicens:
13	2	Fili hóminis, vaticináre ad prophétas Israël, qui prophétant: et dices prophetántibus de corde suo: Audíte verbum Dómini.
13	3	Hæc dicit Dóminus Deus: Væ prophétis insipiéntibus, qui sequúntur spíritum suum, et nihil vident.
13	4	Quasi vulpes in desértis, prophétæ tui Israël erant.
13	5	Non ascendístis ex advérso, neque opposuístis murum pro domo Israël, ut starétis in prœ́lio in die Dómini.
13	6	Vident vana, et divínant mendácium, dicéntes: Ait Dóminus: cum Dóminus non míserit eos: et perseveravérunt confirmáre sermónem.
13	7	Numquid non visiónem cassam vidístis, et divinatiónem mendácem locúti estis, et dícitis: Ait Dóminus: cum ego non sim locútus?
13	8	Proptérea hæc dicit Dóminus Deus: Quia locúti estis vana, et vidístis mendácium: ídeo ecce ego ad vos, dicit Dóminus Deus.
13	9	Et erit manus mea super prophétas, qui vident vana, et divínant mendácium: in consílio pópuli mei non erunt, et in scriptúra domus Israël non scribéntur, nec in terram Israël ingrediéntur: et sciétis quia ego Dóminus Deus:
13	10	eo quod decéperint pópulum meum, dicéntes: Pax, et non est pax: et ipse ædificábat paríetem, illi autem liniébant eum luto absque páleis.
13	11	Dic ad eos, qui líniunt absque temperatúra, quod casúrus sit: erit enim imber inúndans, et dabo lápides prægrándes désuper irruéntes, et ventum procéllæ dissipántem.
13	12	Síquidem ecce cécidit páries: numquid non dicétur vobis: Ubi est litúra quam linístis?
13	13	Proptérea hæc dicit Dóminus Deus: Et erúmpere fáciam spíritum tempestátum in indignatióne mea, et imber inúndans in furóre meo erit: et lápides grandes in ira in consumptiónem.
13	14	Et déstruam paríetem, quem linístis absque temperaménto: et adæquábo eum terræ, et revelábitur fundaméntum ejus: et cadet, et consumétur in médio ejus: et sciétis quia ego sum Dóminus.
13	15	Et complébo indignatiónem meam in paríete, et in his, qui líniunt eum absque temperaménto: dicámque vobis: Non est páries, et non sunt qui líniunt eum.
13	16	Prophétæ Israël, qui prophétant ad Jerúsalem, et vident ei visiónem pacis: et non est pax, ait Dóminus Deus.
13	17	Et tu fili hóminis, pone fáciem tuam contra fílias pópuli tui, quæ prophétant de corde suo: et vaticináre super eas,
13	18	et dic: Hæc dicit Dóminus Deus: Væ quæ cónsuunt pulvíllos sub omni cúbito manus, et fáciunt cervicália sub cápite univérsæ ætátis ad capiéndas ánimas: et cum cáperent ánimas pópuli mei, vivificábant ánimas eórum.
13	19	Et violábant me ad pópulum meum propter pugíllum hórdei, et fragmen panis, ut interfícerent ánimas, quæ non moriúntur, et vivificárent ánimas, quæ non vivunt, mentiéntes pópulo meo credénti mendáciis.
13	20	Propter hoc hæc dicit Dóminus Deus: Ecce ego ad pulvíllos vestros, quibus vos cápitis ánimas volántes: et dirúmpam eos de bráchiis vestris, et dimíttam ánimas, quas vos cápitis, ánimas ad volándum.
13	21	Et dirúmpam cervicália vestra, et liberábo pópulum meum de manu vestra, neque erunt ultra in mánibus vestris ad prædándum: et sciétis quia ego Dóminus.
13	22	Pro eo quod mœrére fecístis cor justi mendáciter, quem ego non contristávi: et confortástis manus ímpii, ut non reverterétur a via sua mala, et víveret:
13	23	proptérea vana non vidébitis, et divinatiónes non divinábitis ámplius, et éruam pópulum meum de manu vestra: et sciétis quia ego Dóminus.
14	1	Et venérunt ad me viri seniórum Israël, et sedérunt coram me.
14	2	Et factus est sermo Dómini ad me, dicens:
14	3	Fili hóminis, viri isti posuérunt immundítias suas in córdibus suis, et scándalum iniquitátis suæ statuérunt contra fáciem suam: numquid interrogátus respondébo eis?
14	4	Propter hoc lóquere eis, et dices ad eos: Hæc dicit Dóminus Deus: Homo homo de domo Israël, qui posúerit immundítias suas in corde suo, et scándalum iniquitátis suæ statúerit contra fáciem suam, et vénerit ad prophétam intérrogans per eum me: ego Dóminus respondébo ei in multitúdine immunditiárum suárum:
14	5	ut capiátur domus Israël in corde suo, quo recessérunt a me in cunctis idólis suis.
14	6	Proptérea dic ad domum Israël: Hæc dicit Dóminus Deus: Convertímini, et recédite ab idólis vestris, et ab univérsis contaminatiónibus vestris avértite fácies vestras.
14	7	Quia homo homo de domo Israël, et de prosélytis quicúmque ádvena fúerit in Israël, si alienátus fúerit a me, et posúerit idóla sua in corde suo, et scándalum iniquitátis suæ statúerit contra fáciem suam, et vénerit ad prophétam ut intérroget per eum me: ego Dóminus respondébo ei per me.
14	8	Et ponam fáciem meam super hóminem illum, et fáciam eum in exémplum et in provérbium, et dispérdam eum de médio pópuli mei: et sciétis quia ego Dóminus.
14	9	Et prophéta cum erráverit, et locútus fúerit verbum: ego Dóminus decépi prophétam illum: et exténdam manum meam super illum, et delébo eum de médio pópuli mei Israël.
14	10	Et portábunt iniquitátem suam: juxta iniquitátem interrogántis, sic iníquitas prophétæ erit:
14	11	ut non erret ultra domus Israël a me, neque polluátur in univérsis prævaricatiónibus suis: sed sint mihi in pópulum, et ego sim eis in Deum, ait Dóminus exercítuum.
14	12	Et factus est sermo Dómini ad me, dicens:
14	13	Fili hóminis, terra cum peccáverit mihi, ut prævaricétur præváricans, exténdam manum meam super eam, et cónteram virgam panis ejus, et immíttam in eam famem, et interfíciam de ea hóminem et juméntum.
14	14	Et si fúerint tres viri isti in médio ejus, Noë, Dániel, et Job: ipsi justítia sua liberábunt ánimas suas, ait Dóminus exercítuum.
14	15	Quod si et béstias péssimas indúxero super terram ut vastem eam, et fúerit ínvia, eo quod non sit pertránsiens propter béstias:
14	16	tres viri isti si fúerint in ea, vivo ego, dicit Dóminus Deus, quia nec fílios, nec fílias liberábunt: sed ipsi soli liberabúntur, terra autem desolábitur.
14	17	Vel si gládium indúxero super terram illam, et díxero gládio: Transi per terram: et interfécero de ea hóminem, et juméntum:
14	18	et tres viri isti fúerint in médio ejus: vivo ego, dicit Dóminus Deus, non liberábunt fílios, neque fílias, sed ipsi soli liberabúntur.
14	19	Si autem et pestiléntiam immísero super terram illam, et effúdero indignatiónem meam super eam in sánguine, ut áuferam ex ea hóminem et juméntum:
14	20	et Noë, et Dániel, et Job fúerint in médio ejus: vivo ego, dicit Dóminus Deus, quia fílium, et fíliam non liberábunt, sed ipsi justítia sua liberábunt ánimas suas.
14	21	Quóniam hæc dicit Dóminus Deus: Quod etsi quátuor judícia mea péssima, gládium, et famem, ac béstias malas, et pestiléntiam immísero in Jerúsalem, ut interfíciam de ea hóminem, et pecus:
14	22	tamen relinquétur in ea salvátio educéntium fílios, et fílias: ecce ipsi ingrediéntur ad vos, et vidébitis viam eórum, et adinventiónes eórum, et consolabímini super malo, quod indúxi in Jerúsalem in ómnibus, quæ importávi super eam.
14	23	Et consolabúntur vos, cum vidéritis viam eórum, et adinventiónes eórum: et cognoscétis quod non frustra fécerim ómnia, quæ feci in ea, ait Dóminus Deus.
15	1	Et factus est sermo Dómini ad me, dicens:
15	2	Fili hóminis, quid fiet de ligno vitis, ex ómnibus lignis némorum, quæ sunt inter ligna silvárum?
15	3	Numquid tollétur de ea lignum ut fiat opus, aut fabricábitur de ea paxíllus, ut depéndeat in eo quodcúmque vas?
15	4	Ecce igni datum est in escam: utrámque partem ejus consúmpsit ignis, et medíetas ejus redácta est in favíllam: numquid útile erit ad opus?
15	5	Etiam cum esset íntegrum, non erat aptum ad opus: quanto magis cum illud ignis devoráverit, et combússerit, nihil ex eo fiet óperis?
15	6	Proptérea hæc dicit Dóminus Deus: Quómodo lignum vitis inter ligna silvárum, quod dedi igni ad devorándum, sic tradam habitatóres Jerúsalem.
15	7	Et ponam fáciem meam in eos: de igne egrediéntur, et ignis consúmet eos: et sciétis quia ego Dóminus, cum posúero fáciem meam in eos,
15	8	et dédero terram ínviam, et desolátam: eo quod prævaricatóres extíterint, dicit Dóminus Deus.
16	1	Et factus est sermo Dómini ad me, dicens:
16	2	Fili hóminis notas fac Jerúsalem abominatiónes suas,
16	3	et dices: Hæc dicit Dóminus Deus Jerúsalem: Radix tua et generátio tua de terra Chánaan: pater tuus Amorrhǽus, et mater tua Cethǽa.
16	4	Et quando nata es in die ortus tui non est præcísus umbilícus tuus, et aqua non es lota in salútem, nec sale salíta, nec involúta pannis.
16	5	Non pepércit super te óculus, ut fáceret tibi unum de his, misértus tui: sed projécta es super fáciem terræ in abjectióne ánimæ tuæ, in die qua nata es.
16	6	Tránsiens autem per te, vidi te conculcári in sánguine tuo: et dixi tibi cum esses in sánguine tuo: Vive: dixi, inquam, tibi: In sánguine tuo vive.
16	7	Multiplicátam quasi germen agri dedi te: et multiplicáta es, et grandis effécta, et ingréssa es, et pervenísti ad mundum mulíebrem: úbera tua intumuérunt, et pilus tuus germinávit: et eras nuda, et confusióne plena.
16	8	Et transívi per te, et vidi te: et ecce tempus tuum, tempus amántium: et expándi amíctum meum super te, et opérui ignomíniam tuam. Et jurávi tibi, et ingréssus sum pactum tecum, ait Dóminus Deus: et facta es mihi.
16	9	Et lavi te aqua, et emundávi sánguinem tuum ex te, et unxi te óleo.
16	10	Et vestívi te discolóribus, et calceávi te jánthino: et cinxi te bysso, et índui te subtílibus.
16	11	Et ornávi te ornaménto, et dedi armíllas in mánibus tuis, et torquem circa collum tuum.
16	12	Et dedi ináurem super os tuum, et círculos áuribus tuis, et corónam decóris in cápite tuo.
16	13	Et ornáta es auro, et argénto, et vestíta es bysso, et polýmito, et multicolóribus: símilam, et mel, et óleum comedísti: et decóra facta es veheménter nimis, et profecísti in regnum.
16	14	Et egréssum est nomen tuum in gentes propter spéciem tuam: quia perfécta eras in decóre meo, quem posúeram super te, dicit Dóminus Deus.
16	15	Et habens fidúciam in pulchritúdine tua, fornicáta es in nómine tuo: et exposuísti fornicatiónem tuam omni transeúnti, ut ejus fíeres.
16	16	Et sumens de vestiméntis tuis, fecísti tibi excélsa hinc inde consúta: et fornicáta es super eis sicut non est factum, neque futúrum est.
16	17	Et tulísti vasa decóris tui de auro meo atque argénto meo, quæ dedi tibi: et fecísti tibi imágines masculínas, et fornicáta es in eis.
16	18	Et sumpsísti vestiménta tua multicolória, et operuísti illas: et óleum meum, et thymiáma meum posuísti coram eis.
16	19	Et panem meum, quem dedi tibi, símilam, et óleum, et mel, quibus enutrívi te, posuísti in conspéctu eórum in odórem suavitátis, et factum est, ait Dóminus Deus.
16	20	Et tulísti fílios tuos, et fílias tuas, quas generásti mihi: et immolásti eis ad devorándum. Numquid parva est fornicátio tua?
16	21	Immolásti fílios meos, et dedísti, illos cónsecrans, eis.
16	22	Et post omnes abominatiónes tuas, et fornicatiónes, non es recordáta diérum adolescéntiæ tuæ, quando eras nuda et confusióne plena, conculcáta in sánguine tuo.
16	23	Et áccidit post omnem malítiam tuam (væ, væ tibi, ait Dóminus Deus),
16	24	et ædificásti tibi lupánar, et fecísti tibi prostíbulum in cunctis platéis.
16	25	Ad omne caput viæ ædificásti signum prostitutiónis tuæ, et abominábilem fecísti decórem tuum: et divisísti pedes tuos omni transeúnti, et multiplicásti fornicatiónes tuas.
16	26	Et fornicáta es cum fíliis Ægýpti, vicínis tuis, magnárum cárnium: et multiplicásti fornicatiónem tuam ad irritándum me.
16	27	Ecce ego exténdam manum meam super te, et áuferam justificatiónem tuam: et dabo te in ánimas odiéntium te filiárum Palæstinárum, quæ erubéscunt in via tua sceleráta.
16	28	Et fornicáta es in fíliis Assyriórum, eo quod necdum fúeris expléta: et postquam fornicáta es, nec sic es satiáta.
16	29	Et multiplicásti fornicatiónem tuam in terra Chánaan cum Chaldǽis: et nec sic satiáta es.
16	30	In quo mundábo cor tuum, ait Dóminus Deus, cum fácias ómnia hæc ópera mulíeris meretrícis et procácis?
16	31	Quia fabricásti lupánar tuum in cápite omnis viæ, et excélsum tuum fecísti in omni platéa: nec facta es quasi méretrix fastídio augens prétium,
16	32	sed quasi múlier adúltera, quæ super virum suum indúcit aliénos.
16	33	Omnibus meretrícibus dantur mercédes: tu autem dedísti mercédes cunctis amatóribus tuis, et dona donábas eis, ut intrárent ad te úndique ad fornicándum tecum.
16	34	Factúmque est in te contra consuetúdinem mulíerum in fornicatiónibus tuis, et post te non erit fornicátio: in eo enim quod dedísti mercédes, et mercédes non accepísti, factum est in te contrárium.
16	35	Proptérea méretrix audi verbum Dómini.
16	36	Hæc dicit Dóminus Deus: Quia effúsum est æs tuum, et reveláta est ignomínia tua in fornicatiónibus tuis super amatóres tuos, et super idóla abominatiónum tuárum, in sánguine filiórum tuórum, quos dedísti eis:
16	37	ecce ego congregábo omnes amatóres tuos, quibus commísta es, et omnes, quos dilexísti, cum univérsis, quos óderas: et congregábo eos super te úndique, et nudábo ignomíniam tuam coram eis, et vidébunt omnem turpitúdinem tuam.
16	38	Et judicábo te judíciis adulterárum, et effundéntium sánguinem: et dabo te in sánguinem furóris et zeli.
16	39	Et dabo te in manus eórum, et déstruent lupánar tuum: et demoliéntur prostíbulum tuum: et denudábunt te vestiméntis tuis, et áuferent vasa decóris tui: et derelínquent te nudam, plenámque ignomínia:
16	40	et addúcent super te multitúdinem, et lapidábunt te lapídibus, et trucidábunt te gládiis suis.
16	41	Et combúrent domos tuas igni, et fácient in te judícia in óculis mulíerum plurimárum: et désines fornicári, et mercédes ultra non dabis.
16	42	Et requiéscet indignátio mea in te: et auferétur zelus meus a te, et quiéscam, nec iráscar ámplius.
16	43	Eo quod non fúeris recordáta diérum adolescéntiæ tuæ, et provocásti me in ómnibus his: quaprópter et ego vias tuas in cápite tuo dedi, ait Dóminus Deus, et non feci juxta scélera tua in ómnibus abominatiónibus tuis.
16	44	Ecce omnis, qui dicit vulgo provérbium, in te assúmet illud, dicens: Sicut mater, ita et fília ejus.
16	45	Fília matris tuæ es tu, quæ projécit virum suum, et fílios suos: et soror sorórum tuárum es tu, quæ projecérunt viros suos, et fílios suos: mater vestra Cethǽa, et pater vester Amorrhǽus.
16	46	Et soror tua major, Samaría, ipsa et fíliæ ejus, quæ hábitant ad sinístram tuam: soror autem tua minor te, quæ hábitat a dextris tuis, Sódoma, et fíliæ ejus.
16	47	Sed nec in viis eárum ambulásti, neque secúndum scélera eárum fecísti pauxíllum minus: pene sceleratióra fecísti illis in ómnibus viis tuis.
16	48	Vivo ego, dicit Dóminus Deus, quia non fecit Sódoma soror tua ipsa, et fíliæ ejus, sicut fecísti tu, et fíliæ tuæ.
16	49	Ecce hæc fuit iníquitas Sódomæ soróris tuæ, supérbia, satúritas panis et abundántia, et ótium ipsíus et filiárum ejus: et manum egéno et páuperi non porrigébant.
16	50	Et elevátæ sunt, et fecérunt abominatiónes coram me: et ábstuli eas sicut vidísti.
16	51	Et Samaría dimídium peccatórum tuórum non peccávit: sed vicísti eas sceléribus tuis, et justificásti soróres tuas in ómnibus abominatiónibus tuis, quas operáta es.
16	52	Ergo et tu porta confusiónem tuam, quæ vicísti soróres tuas peccátis tuis, scelerátius agens ab eis: justificátæ sunt enim a te: ergo et tu confúndere, et porta ignomíniam tuam, quæ justificásti soróres tuas.
16	53	Et convértam restítuens eas conversióne Sodomórum cum filiábus suis, et conversióne Samaríæ et filiárum ejus: et convértam reversiónem tuam in médio eárum,
16	54	ut portes ignomíniam tuam, et confundáris in ómnibus, quæ fecísti consólans eas.
16	55	Et soror tua Sódoma, et fíliæ ejus reverténtur ad antiquitátem suam: et Samaría, et fíliæ ejus reverténtur ad antiquitátem suam: et tu et fíliæ tuæ revertémini ad antiquitátem vestram.
16	56	Non fuit autem Sódoma soror tua audíta in ore tuo, in die supérbiæ tuæ,
16	57	ántequam revelarétur malítia tua: sicut hoc témpore in oppróbrium filiárum Sýriæ, et cunctárum in circúitu tuo filiárum Palæstinárum, quæ ámbiunt te per gyrum.
16	58	Scelus tuum, et ignomíniam tuam tu portásti, ait Dóminus Deus.
16	59	Quia hæc dicit Dóminus Deus: Et fáciam tibi sicut despexísti juraméntum, ut írritum fáceres pactum:
16	60	et recordábor ego pacti mei tecum in diébus adolescéntiæ tuæ, et suscitábo tibi pactum sempitérnum.
16	61	Et recordáberis viárum tuárum, et confundéris, cum recéperis soróres tuas te majóres cum minóribus tuis: et dabo eas tibi in fílias, sed non ex pacto tuo.
16	62	Et suscitábo ego pactum meum tecum: et scies quia ego Dóminus:
16	63	ut recordéris, et confundáris, et non sit tibi ultra aperíre os præ confusióne tua, cum placátus tibi fúero in ómnibus, quæ fecísti, ait Dóminus Deus.
17	1	Et factum est verbum Dómini ad me, dicens:
17	2	Fili hóminis propóne ænígma, et narra parábolam ad domum Israël,
17	3	et dices: Hæc dicit Dóminus Deus: Aquila grandis magnárum alárum, longo membrórum ductu, plena plumis, et varietáte, venit ad Líbanum, et tulit medúllam cedri.
17	4	Summitátem fróndium ejus avúlsit: et transportávit eam in terram Chánaan, in urbe negotiatórum pósuit illam.
17	5	Et tulit de sémine terræ, et pósuit illud in terra pro sémine, ut firmáret radícem super aquas multas: in superfície pósuit illud.
17	6	Cumque germinásset, crevit in víneam latiórem, húmili statúra, respiciéntibus ramis ejus ad eam: et radíces ejus sub illa erant: facta est ergo vínea, et fructificávit in pálmites, et emísit propágines.
17	7	Et facta est áquila áltera grandis, magnis alis, multísque plumis: et ecce vínea ista quasi mittens radíces suas ad eam, pálmites suos exténdit ad illam, ut irrigáret eam de aréolis gérminis sui.
17	8	In terra bona super aquas multas plantáta est, ut fáciat frondes, et portet fructum, ut sit in víneam grandem.
17	9	Dic: Hæc dicit Dóminus Deus: Ergóne prosperábitur? nonne radíces ejus evéllet, et fructus ejus distrínget, et siccábit omnes pálmites gérminis ejus, et aréscet: et non in bráchio grandi, neque in pópulo multo, ut evélleret eam radícitus?
17	10	Ecce plantáta est: ergóne prosperábitur? nonne, cum tetígerit eam ventus urens, siccábitur, et in áreis gérminis sui aréscet?
17	11	Et factum est verbum Dómini ad me, dicens:
17	12	Dic ad domum exasperántem: Nescítis quid ista signíficent? Dic: Ecce venit rex Babylónis in Jerúsalem, et assúmet regem et príncipes ejus, et addúcet eos ad semetípsum in Babylónem.
17	13	Et tollet de sémine regni, feriétque cum eo fœdus: et ab eo accípiet jusjurándum: sed et fortes terræ tollet,
17	14	ut sit regnum húmile, et non elevétur, sed custódiat pactum ejus, et servet illud.
17	15	Qui recédens ab eo misit núntios ad Ægýptum, ut daret sibi equos, et pópulum multum. Numquid prosperábitur, vel consequétur salútem, qui fecit hæc? et qui dissólvit pactum, numquid effúgiet?
17	16	Vivo ego, dicit Dóminus Deus: quóniam in loco regis, qui constítuit eum regem, cujus fecit írritum juraméntum, et solvit pactum, quod habébat cum eo, in médio Babylónis moriétur.
17	17	Et non in exércitu grandi, neque in pópulo multo, fáciet contra eum Phárao prœ́lium: in jactu ággeris, et in exstructióne vallórum, ut interfíciat ánimas multas.
17	18	Spréverat enim juraméntum, ut sólveret fœdus, et ecce dedit manum suam: et cum ómnia hæc fécerit, non effúgiet.
17	19	Proptérea hæc dicit Dóminus Deus: Vivo ego, quóniam juraméntum, quod sprevit, et fœdus, quod prævaricátus est, ponam in caput ejus.
17	20	Et expándam super eum rete meum, et comprehendétur in sagéna mea: et addúcam eum in Babylónem, et judicábo eum ibi in prævaricatióne, qua despéxit me.
17	21	Et omnes prófugi ejus, cum univérso ágmine suo, gládio cadent: resídui autem in omnem ventum dispergéntur: et sciétis quia ego Dóminus locútus sum.
17	22	Hæc dicit Dóminus Deus: Et sumam ego de medúlla cedri sublímis, et ponam: de vértice ramórum ejus ténerum distríngam, et plantábo super montem excélsum et eminéntem.
17	23	In monte sublími Israël plantábo illud, et erúmpet in germen, et fáciet fructum, et erit in cedrum magnam: et habitábunt sub ea omnes vólucres, et univérsum volátile sub umbra fróndium ejus nidificábit.
17	24	Et scient ómnia ligna regiónis, quia ego Dóminus humiliávi lignum sublíme, et exaltávi lignum húmile: et siccávi lignum víride, et frondére feci lignum áridum. Ego Dóminus locútus sum, et feci.
18	1	Et factus est sermo Dómini ad me, dicens:
18	2	Quid est quod inter vos parábolam vértitis in provérbium istud in terra Israël, dicéntes: Patres comedérunt uvam acérbam, et dentes filiórum obstupéscunt?
18	3	Vivo ego, dicit Dóminus Deus, si erit ultra vobis parábola hæc in provérbium in Israël.
18	4	Ecce omnes ánimæ meæ sunt: ut ánima patris, ita et ánima fílii mea est: ánima, quæ peccáverit, ipsa moriétur.
18	5	Et vir si fúerit justus, et fécerit judícium, et justítiam,
18	6	in móntibus non coméderit, et óculos suos non leváverit ad idóla domus Israël: et uxórem próximi sui non violáverit, et ad mulíerem menstruátam non accésserit:
18	7	et hóminem non contristáverit, pignus debitóri reddíderit, per vim nihil rapúerit: panem suum esuriénti déderit, et nudum operúerit vestiménto:
18	8	ad usúram non commodáverit, et ámplius non accéperit: ab iniquitáte avérterit manum suam, et judícium verum fécerit inter virum et virum:
18	9	in præcéptis meis ambuláverit, et judícia mea custodíerit ut fáciat veritátem: hic justus est, vita vivet, ait Dóminus Deus.
18	10	Quod si genúerit fílium latrónem, effundéntem sánguinem, et fécerit unum de istis:
18	11	et hæc quidem ómnia non faciéntem, sed in móntibus comedéntem, et uxórem próximi sui polluéntem:
18	12	egénum et páuperem contristántem, rapiéntem rapínas, pignus non reddéntem, et ad idóla levántem óculos suos, abominatiónem faciéntem:
18	13	ad usúram dantem, et ámplius accipiéntem: numquid vivet? non vivet: cum univérsa hæc detestánda fécerit, morte moriétur: sanguis ejus in ipso erit.
18	14	Quod si genúerit fílium, qui videns ómnia peccáta patris sui, quæ fecit, timúerit, et non fécerit símile eis:
18	15	super montes non coméderit, et óculos suos non leváverit ad idóla domus Israël, et uxórem próximi sui non violáverit:
18	16	et virum non contristáverit, pignus non retinúerit, et rapínam non rapúerit: panem suum esuriénti déderit, et nudum operúerit vestiménto:
18	17	a páuperis injúria avérterit manum suam, usúram et superabundántiam non accéperit, judícia mea fécerit, in præcéptis meis ambuláverit: hic non moriétur in iniquitáte patris sui, sed vita vivet.
18	18	Pater ejus, quia calumniátus est, et vim fecit fratri, et malum operátus est in médio pópuli sui, ecce mórtuus est in iniquitáte sua.
18	19	Et dícitis: Quare non portávit fílius iniquitátem patris? Vidélicet, quia fílius judícium, et justítiam operátus est, ómnia præcépta mea custodívit, et fecit illa, vivet vita.
18	20	Anima, quæ peccáverit, ipsa moriétur: fílius non portábit iniquitátem patris, et pater non portábit iniquitátem fílii: justítia justi super eum erit, et impíetas ímpii erit super eum.
18	21	Si autem ímpius égerit pœniténtiam ab ómnibus peccátis suis, quæ operátus est, et custodíerit ómnia præcépta mea, et fécerit judícium et justítiam: vita vivet, et non moriétur.
18	22	Omnium iniquitátum ejus, quas operátus est, non recordábor: in justítia sua, quam operátus est, vivet.
18	23	Numquid voluntátis meæ est mors ímpii, dicit Dóminus Deus, et non ut convertátur a viis suis, et vivat?
18	24	Si autem avérterit se justus a justítia sua, et fécerit iniquitátem secúndum omnes abominatiónes, quas operári solet ímpius, numquid vivet? omnes justítiæ ejus, quas fécerat, non recordabúntur: in prævaricatióne, qua prævaricátus est, et in peccáto suo, quod peccávit, in ipsis moriétur.
18	25	Et dixístis: Non est æqua via Dómini. Audíte ergo domus Israël: numquid via mea non est æqua, et non magis viæ vestræ pravæ sunt?
18	26	Cum enim avérterit se justus a justítia sua, et fécerit iniquitátem, moriétur in eis: in injustítia, quam operátus est, moriétur.
18	27	Et cum avérterit se ímpius ab impietáte sua, quam operátus est, et fécerit judícium et justítiam: ipse ánimam suam vivificábit.
18	28	Consíderans enim, et avértens se ab ómnibus iniquitátibus suis, quas operátus est, vita vivet, et non moriétur.
18	29	Et dicunt fílii Israël: Non est æqua via Dómini. Numquid viæ meæ non sunt æquæ, domus Israël, et non magis viæ vestræ pravæ?
18	30	Idcírco unumquémque juxta vias suas judicábo domus Israël, ait Dóminus Deus. Convertímini, et ágite pœniténtiam ab ómnibus iniquitátibus vestris: et non erit vobis in ruínam iníquitas.
18	31	Projícite a vobis omnes prævaricatiónes vestras, in quibus prævaricáti estis, et fácite vobis cor novum, et spíritum novum: et quare moriémini, domus Israël?
18	32	Quia nolo mortem moriéntis, dicit Dóminus Deus, revertímini, et vívite.
19	1	Et tu assúme planctum super príncipes Israël,
19	2	et dices: Quare mater tua leǽna inter leónes cubávit, in médio leunculórum enutrívit cátulos suos?
19	3	Et edúxit unum de leúnculis suis, et leo factus est: et dídicit cápere prædam, hominémque comédere.
19	4	Et audiérunt de eo gentes, et non absque vulnéribus suis cepérunt eum: et adduxérunt eum in caténis in terram Ægýpti.
19	5	Quæ cum vidísset quóniam infirmáta est, et périit exspectátio ejus: tulit unum de leúnculis suis, leónem constítuit eum.
19	6	Qui incedébat inter leónes, et factus est leo: et dídicit prædam cápere, et hómines devoráre:
19	7	dídicit víduas fácere, et civitátes eárum in desértum addúcere: et desoláta est terra, et plenitúdo ejus a voce rugítus illíus.
19	8	Et convenérunt advérsus eum gentes úndique de provínciis, et expandérunt super eum rete suum, in vulnéribus eárum captus est.
19	9	Et misérunt eum in cáveam, in caténis adduxérunt eum ad regem Babylónis: miserúntque eum in cárcerem, ne audirétur vox ejus ultra super montes Israël.
19	10	Mater tua quasi vínea in sánguine tuo super aquam plantáta est: fructus ejus, et frondes ejus crevérunt ex aquis multis.
19	11	Et factæ sunt ei virgæ sólidæ in sceptra dominántium, et exaltáta est statúra ejus inter frondes: et vidit altitúdinem suam in multitúdine pálmitum suórum.
19	12	Et evúlsa est in ira, in terrámque projécta, et ventus urens siccávit fructum ejus: marcuérunt, et arefáctæ sunt virgæ róboris ejus: ignis comédit eam.
19	13	Et nunc transplantáta est in desértum, in terra ínvia et sitiénti.
19	14	Et egréssus est ignis de virga ramórum ejus, qui fructum ejus comédit: et non fuit in ea virga fortis, sceptrum dominántium. Planctus est, et erit in planctum.
20	1	Et factum est in anno séptimo, in quinto, in décima mensis, venérunt viri de senióribus Israël ut interrogárent Dóminum, et sedérunt coram me.
20	2	Et factus est sermo Dómini ad me, dicens:
20	3	Fili hóminis lóquere senióribus Israël, et dices ad eos: Hæc dicit Dóminus Deus: Numquid ad interrogándum me vos venístis? vivo ego quia non respondébo vobis, ait Dóminus Deus.
20	4	Si júdicas eos, si júdicas fili hóminis, abominatiónes patrum eórum osténde eis.
20	5	Et dices ad eos: Hæc dicit Dóminus Deus: In die, qua elégi Israël, et levávi manum meam pro stirpe domus Jacob, et appárui eis in terra Ægýpti, et levávi manum meam pro eis, dicens: Ego Dóminus Deus vester:
20	6	in die illa levávi manum meam pro eis, ut edúcerem eos de terra Ægýpti, in terram, quam províderam eis, fluéntem lacte et melle, quæ est egrégia inter omnes terras.
20	7	Et dixi ad eos: Unusquísque offensiónes oculórum suórum abjíciat, et in idólis Ægýpti nolíte póllui: ego Dóminus Deus vester.
20	8	Et irritavérunt me, noluerúntque me audíre: unusquísque abominatiónes oculórum suórum non projécit, nec idóla Ægýpti reliquérunt. Et dixi ut effúnderem indignatiónem meam super eos, et implérem iram meam in eis, in médio terræ Ægýpti.
20	9	Et feci propter nomen meum, ut non violarétur coram géntibus, in quarum médio erant, et inter quas appárui eis ut edúcerem eos de terra Ægýpti.
20	10	Ejéci ergo eos de terra Ægýpti, et edúxi eos in desértum.
20	11	Et dedi eis præcépta mea, et judícia mea osténdi eis, quæ fáciens homo vivet in eis.
20	12	Insuper et sábbata mea dedi eis, ut essent signum inter me et eos: et scirent quia ego Dóminus sanctíficans eos.
20	13	Et irritavérunt me domus Israël in desérto, in præcéptis meis non ambulavérunt, et judícia mea projecérunt, quæ fáciens homo vivet in eis: et sábbata mea violavérunt veheménter: dixi ergo ut effúnderem furórem meum super eos in desérto, et consúmerem eos.
20	14	Et feci propter nomen meum, ne violarétur coram géntibus, de quibus ejéci eos in conspéctu eárum.
20	15	Ego ígitur levávi manum meam super eos in desérto, ne indúcerem eos in terram, quam dedi eis, fluéntem lacte et melle, præcípuam terrárum ómnium:
20	16	quia judícia mea projecérunt, et in præcéptis meis non ambulavérunt, et sábbata mea violavérunt: post idóla enim cor eórum gradiebátur.
20	17	Et pepércit óculus meus super eos, ut non interfícerem eos: nec consúmpsi eos in desérto.
20	18	Dixi autem ad fílios eórum in solitúdine: In præcéptis patrum vestrórum nolíte incédere, nec judícia eórum custodiátis, nec in idólis eórum polluámini.
20	19	Ego Dóminus Deus vester: in præcéptis meis ambuláte, judícia mea custodíte, et fácite ea:
20	20	et sábbata mea sanctificáte, ut sint signum inter me et vos, et sciátis quia ego sum Dóminus Deus vester.
20	21	Et exacerbavérunt me fílii, in præcéptis meis non ambulavérunt: et judícia mea non custodiérunt ut fácerent ea: quæ cum fécerit homo, vivet in eis: et sábbata mea violavérunt: et comminátus sum ut effúnderem furórem meum super eos, et implérem iram meam in eis in desérto.
20	22	Avérti autem manum meam, et feci propter nomen meum, ut non violarétur coram géntibus, de quibus ejéci eos in óculis eárum.
20	23	Iterum levávi manum meam in eos in solitúdine, ut dispérgerem illos in natiónes, et ventilárem in terras:
20	24	eo quod judícia mea non fecíssent, et præcépta mea reprobássent, et sábbata mea violássent, et post idóla patrum suórum fuíssent óculi eórum.
20	25	Ergo et ego dedi eis præcépta non bona, et judícia, in quibus non vivent.
20	26	Et póllui eos in munéribus suis cum offérrent omne, quod áperit vulvam, propter delícta sua: et scient quia ego Dóminus.
20	27	Quam ob rem lóquere ad domum Israël, fili hóminis: et dices ad eos: Hæc dicit Dóminus Deus: Adhuc et in hoc blasphemavérunt me patres vestri, cum sprevíssent me contemnéntes:
20	28	et induxíssem eos in terram, super quam levávi manum meam ut darem eis: vidérunt omnem collem excélsum, et omne lignum nemorósum, et immolavérunt ibi víctimas suas: et dedérunt ibi irritatiónem oblatiónis suæ, et posuérunt ibi odórem suavitátis suæ, et libavérunt libatiónes suas.
20	29	Et dixi ad eos: Quid est excélsum, ad quod vos ingredímini? et vocátum est nomen ejus Excélsum usque ad hanc diem.
20	30	Proptérea dic ad domum Israël: Hæc dicit Dóminus Deus: Certe in via patrum vestrórum vos polluímini, et post offendícula eórum vos fornicámini:
20	31	et in oblatióne donórum vestrórum, cum tradúcitis fílios vestros per ignem, vos polluímini in ómnibus idólis vestris usque hódie: et ego respondébo vobis, domus Israël? Vivo ego, dicit Dóminus Deus, quia non respondébo vobis.
20	32	Neque cogitátio mentis vestræ fiet, dicéntium: Erimus sicut gentes, et sicut cognatiónes terræ, ut colámus ligna, et lápides.
20	33	Vivo ego, dicit Dóminus Deus, quóniam in manu forti, et in bráchio exténto, et in furóre effúso regnábo super vos.
20	34	Et edúcam vos de pópulis, et congregábo vos de terris, in quibus dispérsi estis: in manu válida, et in bráchio exténto, et in furóre effúso regnábo super vos.
20	35	Et addúcam vos in desértum populórum, et judicábor vobíscum ibi fácie ad fáciem.
20	36	Sicut judício conténdi advérsum patres vestros in desérto terræ Ægýpti, sic judicábo vos, dicit Dóminus Deus.
20	37	Et subjíciam vos sceptro meo, et indúcam vos in vínculis fœ́deris.
20	38	Et éligam de vobis transgressóres et ímpios, et de terra incolátus eórum edúcam eos, et in terram Israël non ingrediéntur: et sciétis quia ego Dóminus.
20	39	Et vos domus Israël, hæc dicit Dóminus Deus: Sínguli post idóla vestra ambuláte, et servíte eis. Quod si et in hoc non audiéritis me, et nomen meum sanctum polluéritis ultra in munéribus vestris, et in idólis vestris:
20	40	in monte sancto meo, in monte excélso Israël, ait Dóminus Deus, ibi sérviet mihi omnis domus Israël: omnes, inquam, in terra, in qua placébunt mihi: et ibi quæram primítias vestras, et inítium decimárum vestrárum, in ómnibus sanctificatiónibus vestris.
20	41	In odórem suavitátis suscípiam vos, cum edúxero vos de pópulis, et congregávero vos de terris, in quas dispérsi estis, et sanctificábor in vobis in óculis natiónum.
20	42	Et sciétis quia ego Dóminus, cum indúxero vos ad terram Israël, in terram, pro qua levávi manum meam ut darem eam pátribus vestris.
20	43	Et recordabímini ibi viárum vestrárum, et ómnium scélerum vestrórum, quibus pollúti estis in eis: et displicébitis vobis in conspéctu vestro, in ómnibus malítiis vestris, quas fecístis.
20	44	Et sciétis quia ego Dóminus, cum benefécero vobis propter nomen meum, et non secúndum vias vestras malas, neque secúndum scélera vestra péssima domus Israël, ait Dóminus Deus.
20	45	Et factus est sermo Dómini ad me, dicens:
20	46	Fili hóminis, pone fáciem tuam contra viam austri, et stilla ad áfricum, et prophéta ad saltum agri meridiáni.
20	47	Et dices sáltui meridiáno: Audi verbum Dómini: Hæc dicit Dóminus Deus: Ecce ego succéndam in te ignem, et combúram in te omne lignum víride, et omne lignum áridum: non exstinguétur flamma succensiónis: et comburétur in ea omnis fácies ab austro usque ad aquilónem.
20	48	Et vidébit univérsa caro, quia ego Dóminus succéndi eam, nec exstinguétur.
20	49	Et dixi: A a a, Dómine Deus: ipsi dicunt de me: Numquid non per parábolas lóquitur iste?
21	1	Et factus est sermo Dómini ad me, dicens:
21	2	Fili hóminis pone fáciem tuam ad Jerúsalem, et stilla ad sanctuária, et prophéta contra humum Israël.
21	3	Et dices terræ Israël: Hæc dicit Dóminus Deus: Ecce ego ad te, et ejíciam gládium meum de vagína sua, et occídam in te justum et ímpium.
21	4	Pro eo autem quod occídi in te justum, et ímpium, idcírco egrediétur gládius meus de vagína sua ad omnem carnem, ab austro usque ad aquilónem:
21	5	ut sciat omnis caro quia ego Dóminus, edúxi gládium meum de vagína sua irrevocábilem.
21	6	Et tu fili hóminis, ingemísce in contritióne lumbórum, et in amaritudínibus ingemísce coram eis.
21	7	Cumque díxerint ad te: Quare tu gemis? dices: Pro audítu: quia venit, et tabéscet omne cor, et dissolvéntur univérsæ manus, et infirmábitur omnis spíritus, et per cuncta génua fluent aquæ: ecce venit, et fiet, ait Dóminus Deus.
21	8	Et factus est sermo Dómini ad me, dicens:
21	9	Fili hóminis prophéta, et dices: Hæc dicit Dóminus Deus: Lóquere: Gládius, gládius exacútus est, et limátus.
21	10	Ut cædat víctimas, exacútus est: ut spléndeat, limátus est: qui moves sceptrum fílii mei, succidísti omne lignum.
21	11	Et dedi eum ad levigándum, ut teneátur manu: iste exacútus est gládius, et iste limátus est, ut sit in manu interficiéntis.
21	12	Clama et úlula fili hóminis, quia hic factus est in pópulo meo, hic in cunctis dúcibus Israël, qui fúgerant: gládio tráditi sunt cum pópulo meo, idcírco plaude super femur,
21	13	quia probátus est: et hoc, cum sceptrum subvérterit, et non erit, dicit Dóminus Deus.
21	14	Tu ergo fili hóminis prophéta, et pércute manu ad manum: et duplicétur gládius, ac triplicétur gládius interfectórum: hic est gládius occisiónis magnæ, qui obstupéscere eos facit,
21	15	et corde tabéscere, et multíplicat ruínas. In ómnibus portis eórum dedi conturbatiónem gládii acúti, et limáti ad fulgéndum, amícti ad cædem.
21	16	Exacúere, vade ad déxteram sive ad sinístram, quocúmque faciéi tuæ est appetítus.
21	17	Quin et ego plaudam manu ad manum, et implébo indignatiónem meam: ego Dóminus locútus sum.
21	18	Et factus est sermo Dómini ad me, dicens:
21	19	Et tu fili hóminis pone tibi duas vias, ut véniat gládius regis Babylónis: de terra una egrediéntur ambæ: et manu cápiet conjectúram, in cápite viæ civitátis coníciet.
21	20	Viam pones ut véniat gládius ad Rabbath filiórum Ammon, et ad Judam in Jerúsalem munitíssimam.
21	21	Stetit enim rex Babylónis in bívio, in cápite duárum viárum, divinatiónem quærens, commíscens sagíttas: interrogávit idóla, exta consúluit.
21	22	Ad déxteram ejus facta est divinátio super Jerúsalem, ut ponat aríetes, ut apériat os in cæde, ut élevet vocem in ululátu, ut ponat aríetes contra portas, ut compórtet ággerem, ut ædíficet munitiónes.
21	23	Erítque quasi cónsulens frustra oráculum in óculis eórum, et sabbatórum ótium ímitans: ipse autem recordábitur iniquitátis ad capiéndum.
21	24	Idcírco hæc dicit Dóminus Deus: Pro eo quod recordáti estis iniquitátis vestræ, et revelástis prævaricatiónes vestras, et apparuérunt peccáta vestra in ómnibus cogitatiónibus vestris: pro eo, inquam, quod recordáti estis, manu capiémini.
21	25	Tu autem profáne, ímpie dux Israël, cujus venit dies in témpore iniquitátis præfiníta:
21	26	hæc dicit Dóminus Deus: Aufer cídarim, tolle corónam: nonne hæc est, quæ húmilem sublevávit, et sublímem humiliávit?
21	27	Iniquitátem, iniquitátem, iniquitátem ponam eam: et hoc non factum est, donec veníret cujus est judícium, et tradam ei.
21	28	Et tu fili hóminis prophéta, et dic: Hæc dicit Dóminus Deus ad fílios Ammon, et ad oppróbrium eórum: et dices: Mucro, mucro evagináte ad occidéndum: limáte ut interfícias, et fúlgeas,
21	29	cum tibi videréntur vana, et divinaréntur mendácia: ut daréris super colla vulneratórum impiórum, quorum venit dies in témpore iniquitátis præfiníta.
21	30	Revértere ad vagínam tuam, in loco, in quo creátus es: in terra nativitátis tuæ judicábo te,
21	31	et effúndam super te indignatiónem meam: in igne furóris mei sufflábo in te, dabóque te in manus hóminum insipiéntium, et fabricántium intéritum.
21	32	Igni eris cibus, sanguis tuus erit in médio terræ, oblivióni tradéris: quia ego Dóminus locútus sum.
22	1	Et factum est verbum Dómini ad me, dicens:
22	2	Et tu fili hóminis, nonne júdicas, nonne júdicas civitátem sánguinum?
22	3	Et osténdes ei omnes abominatiónes suas, et dices: Hæc dicit Dóminus Deus: Cívitas effúndens sánguinem in médio sui, ut véniat tempus ejus: et quæ fecit idóla contra semetípsam, ut polluerétur.
22	4	In sánguine tuo, qui a te effúsus est, deliquísti: et in idólis tuis, quæ fecísti, pollúta es: et appropinquáre fecísti dies tuos, et adduxísti tempus annórum tuórum: proptérea dedi te oppróbrium géntibus, et irrisiónem univérsis terris.
22	5	Quæ juxta sunt, et quæ procul a te, triumphábunt de te: sórdida, nóbilis, grandis intéritu.
22	6	Ecce príncipes Israël sínguli in bráchio suo fuérunt in te, ad effundéndum sánguinem.
22	7	Patrem, et matrem contuméliis affecérunt, in te ádvenam calumniáti sunt in médio tui, pupíllum et víduam contristavérunt apud te.
22	8	Sanctuária mea sprevísti, et sábbata mea polluísti.
22	9	Viri detractóres fuérunt in te ad effundéndum sánguinem, et super montes comedérunt in te, scelus operáti sunt in médio tui.
22	10	Verecundióra patris discooperuérunt in te: immundítiam menstruátæ humiliavérunt in te:
22	11	et unusquísque in uxórem próximi sui operátus est abominatiónem, et socer nurum suam pólluit nefárie, frater sorórem suam fíliam patris sui oppréssit in te.
22	12	Múnera accepérunt apud te ad effundéndum sánguinem: usúram, et superabundántiam accepísti, et aváre próximos tuos calumniabáris: meíque oblíta es, ait Dóminus Deus.
22	13	Ecce complósi manus meas super avarítiam tuam, quam fecísti, et super sánguinem, qui effúsus est in médio tui.
22	14	Numquid sustinébit cor tuum, aut prævalébunt manus tuæ in diébus, quos ego fáciam tibi? ego Dóminus locútus sum, et fáciam.
22	15	Et dispérgam te in natiónes, et ventilábo te in terras, et defícere fáciam immundítiam tuam a te.
22	16	Et possidébo te in conspéctu géntium: et scies quia ego Dóminus.
22	17	Et factum est verbum Dómini ad me, dicens:
22	18	Fili hóminis, versa est mihi domus Israël in scóriam: omnes isti æs, et stannum, et ferrum, et plumbum in médio fornácis: scória argénti facti sunt.
22	19	Proptérea hæc dicit Dóminus Deus: Eo quod versi estis omnes in scóriam, proptérea ecce ego congregábo vos in médio Jerúsalem,
22	20	congregatióne argénti, et æris, et stanni, et ferri, et plumbi, in médio fornácis: ut succéndam in ea ignem ad conflándum: sic congregábo in furóre meo, et in ira mea, et requiéscam: et conflábo vos.
22	21	Et congregábo vos, et succéndam vos in igne furóris mei, et conflabímini in médio ejus.
22	22	Ut conflátur argéntum in médio fornácis, sic éritis in médio ejus: et sciétis quia ego Dóminus, cum effúderim indignatiónem meam super vos.
22	23	Et factum est verbum Dómini ad me, dicens:
22	24	Fili hóminis, dic ei: Tu es terra immúnda, et non complúta in die furóris.
22	25	Conjurátio prophetárum in médio ejus, sicut leo rúgiens, rapiénsque prædam, ánimas devoravérunt, opes et prétium accepérunt, víduas ejus multiplicavérunt in médio illíus.
22	26	Sacerdótes ejus contempsérunt legem meam, et polluérunt sanctuária mea: inter sanctum et profánum non habuérunt distántiam: et inter pollútum et mundum non intellexérunt: et a sábbatis meis avertérunt óculos suos, et coinquinábar in médio eórum.
22	27	Príncipes ejus in médio illíus quasi lupi rapiéntes prædam ad effundéndum sánguinem, et ad perdéndas ánimas, et aváre ad sectánda lucra.
22	28	Prophétæ autem ejus liniébant eos absque temperaménto, vidéntes vana, et divinántes eis mendácium, dicéntes: Hæc dicit Dóminus Deus, cum Dóminus non sit locútus.
22	29	Pópuli terræ calumniabántur calúmniam, et rapiébant violénter: egénum, et páuperem affligébant, et ádvenam opprimébant calúmnia absque judício.
22	30	Et quæsívi de eis virum, qui interpóneret sepem, et staret oppósitus contra me pro terra, ne dissipárem eam: et non invéni.
22	31	Et effúdi super eos indignatiónem meam, in igne iræ meæ consúmpsi eos: viam eórum in caput eórum réddidi, ait Dóminus Deus.
23	1	Et factus est sermo Dómini ad me, dicens:
23	2	Fili hóminis, duæ mulíeres fíliæ matris uníus fuérunt:
23	3	et fornicátæ sunt in Ægýpto, in adolescéntia sua fornicátæ sunt: ibi subácta sunt úbera eárum, et fractæ sunt mammæ pubertátis eárum.
23	4	Nómina autem eárum, Oólla major, et Oóliba soror ejus minor: et hábui eas, et peperérunt fílios et fílias. Porro eárum nómina Samaría Oólla, et Jerúsalem Oóliba.
23	5	Fornicáta est ígitur super me Oólla, et insanívit in amatóres suos, in Assýrios propinquántes,
23	6	vestítos hyacíntho, príncipes et magistrátus, júvenes cupídinis, univérsos équites, ascensóres equórum.
23	7	Et dedit fornicatiónes suas super eos eléctos, fílios Assyriórum univérsos: et in ómnibus, in quos insanívit, in immundítiis eórum pollúta est.
23	8	Insuper et fornicatiónes suas, quas habúerat in Ægýpto, non relíquit: nam et illi dormiérunt cum ea in adolescéntia ejus, et illi confregérunt úbera pubertátis ejus, et effudérunt fornicatiónem suam super eam.
23	9	Proptérea trádidi eam in manus amatórum suórum, in manus filiórum Assur, super quorum insanívit libídine.
23	10	Ipsi discooperuérunt ignomíniam ejus, fílios et fílias ejus tulérunt, et ipsam occidérunt gládio: et factæ sunt famósæ mulíeres, et judícia perpetravérunt in ea.
23	11	Quod cum vidísset soror ejus Oóliba, plus quam illa insanívit libídine: et fornicatiónem suam super fornicatiónem soróris suæ.
23	12	Ad fílios Assyriórum prǽbuit impudénter, dúcibus et magistrátibus ad se veniéntibus, indútis veste vária, equítibus qui vectabántur equis, et adolescéntibus forma cunctis egrégia.
23	13	Et vidi quod pollúta esset via una ambárum.
23	14	Et auxit fornicatiónes suas: cumque vidísset viros depíctos in paríete, imágines Chaldæórum expréssas colóribus,
23	15	et accínctos bálteis renes, et tiáras tinctas in capítibus eórum, formam ducum ómnium, similitúdinem filiórum Babylónis, terrǽque Chaldæórum, in qua orti sunt,
23	16	insanívit super eos concupiscéntia oculórum suórum, et misit núntios ad eos in Chaldǽam.
23	17	Cumque veníssent ad eam fílii Babylónis ad cubíle mammárum, polluérunt eam stupris suis: et pollúta est ab eis, et saturáta est ánima ejus ab illis.
23	18	Denudávit quoque fornicatiónes suas, et discoopéruit ignomíniam suam: et recéssit ánima mea ab ea, sicut recésserat ánima mea a soróre ejus.
23	19	Multiplicávit enim fornicatiónes suas, recórdans dies adolescéntiæ suæ, quibus fornicáta est in terra Ægýpti.
23	20	Et insanívit libídine super concúbitum eórum, quorum carnes sunt ut carnes asinórum, et sicut fluxus equórum fluxus eórum.
23	21	Et visitásti scelus adolescéntiæ tuæ, quando subácta sunt in Ægýpto úbera tua, et confráctæ sunt mammæ pubertátis tuæ.
23	22	Proptérea Oóliba, hæc dicit Dóminus Deus: Ecce ego suscitábo omnes amatóres tuos contra te, de quibus satiáta est ánima tua: et congregábo eos advérsum te in circúitu:
23	23	fílios Babylónis, et univérsos Chaldǽos, nóbiles, tyrannósque, et príncipes, omnes fílios Assyriórum, júvenes forma egrégia, duces et magistrátus univérsos, príncipes príncipum, et nominátos ascensóres equórum:
23	24	et vénient super te instrúcti curru et rota, multitúdo populórum: loríca, et clýpeo, et gálea armabúntur contra te úndique: et dabo coram eis judícium, et judicábunt te judíciis suis.
23	25	Et ponam zelum meum in te, quem exércent tecum in furóre: nasum tuum, et aures tuas præcídent: et quæ remánserint, gládio cóncident: ipsi fílios tuos, et fílias tuas cápient, et novíssimum tuum devorábitur igni.
23	26	Et denudábunt te vestiméntis tuis, et tollent vasa glóriæ tuæ.
23	27	Et requiéscere fáciam scelus tuum de te, et fornicatiónem tuam de terra Ægýpti: nec levábis óculos tuos ad eos, et Ægýpti non recordáberis ámplius.
23	28	Quia hæc dicit Dóminus Deus: Ecce ego tradam te in manus eórum, quos odísti, in manus, de quibus satiáta est ánima tua.
23	29	Et agent tecum in ódio, et tollent omnes labóres tuos, et dimíttent te nudam et ignomínia plenam: et revelábitur ignomínia fornicatiónum tuárum, scelus tuum, et fornicatiónes tuæ.
23	30	Fecérunt hæc tibi, quia fornicáta es post gentes, inter quas pollúta es in idólis eárum.
23	31	In via soróris tuæ ambulásti, et dabo cálicem ejus in manu tua.
23	32	Hæc dicit Dóminus Deus: Cálicem soróris tuæ bibes profúndum et latum: eris in derísum, et in subsannatiónem, quæ est capacíssima.
23	33	Ebrietáte, et dolóre repléberis: cálice mœróris et tristítiæ, cálice soróris tuæ Samaríæ.
23	34	Et bibes illum, et epotábis usque ad fæces: et fragménta ejus devorábis, et úbera tua lacerábis: quia ego locútus sum, ait Dóminus Deus.
23	35	Proptérea hæc dicit Dóminus Deus: Quia oblíta es mei, et projecísti me post corpus tuum, tu quoque porta scelus tuum, et fornicatiónes tuas.
23	36	Et ait Dóminus ad me, dicens: Fili hóminis, numquid júdicas Oóllam et Oólibam, et annúntias eis scélera eárum?
23	37	Quia adulterátæ sunt, et sanguis in mánibus eárum, et cum idólis suis fornicátæ sunt: ínsuper et fílios suos, quos genuérunt mihi, obtulérunt eis ad devorándum.
23	38	Sed et hoc fecérunt mihi: polluérunt sanctuárium meum in die illa, et sábbata mea profanavérunt.
23	39	Cumque immolárent fílios suos idólis suis, et ingrederéntur sanctuárium meum in die illa ut pollúerent illud, étiam hæc fecérunt in médio domus meæ.
23	40	Misérunt ad viros veniéntes de longe, ad quos núntium míserant: ítaque ecce venérunt: quibus te lavísti, et circumlinísti stíbio óculos tuos, et ornáta es mundo mulíebri.
23	41	Sedísti in lecto pulchérrimo, et mensa ornáta est ante te: thymiáma meum, et unguéntum meum posuísti super eam.
23	42	Et vox multitúdinis exsultántis erat in ea: et in viris, qui de multitúdine hóminum adducebántur, et veniébant de desérto, posuérunt armíllas in mánibus eórum, et corónas speciósas in capítibus eórum.
23	43	Et dixi ei, quæ attríta est in adultériis: Nunc fornicábitur in fornicatióne sua étiam hæc.
23	44	Et ingréssi sunt ad eam quasi ad mulíerem meretrícem: sic ingrediebántur ad Oóllam, et Oólibam, mulíeres nefárias.
23	45	Viri ergo justi sunt: hi judicábunt eas judício adulterárum, et judício effundéntium sánguinem: quia adúlteræ sunt, et sanguis in mánibus eárum.
23	46	Hæc enim dicit Dóminus Deus: Adduc ad eas multitúdinem, et trade eas in tumúltum, et in rapínam:
23	47	et lapidéntur lapídibus populórum, et confodiántur gládiis eórum: fílios, et fílias eárum interfícient, et domos eárum igne succéndent.
23	48	Et áuferam scelus de terra, et discent omnes mulíeres ne fáciant secúndum scelus eárum.
23	49	Et dabunt scelus vestrum super vos, et peccáta idolórum vestrórum portábitis: et sciétis quia ego Dóminus Deus.
24	1	Et factum est verbum Dómini ad me in anno nono, in mense décimo, décima die mensis, dicens:
24	2	Fili hóminis scribe tibi nomen diéi hujus, in qua confirmátus est rex Babylónis advérsum Jerúsalem hódie.
24	3	Et dices per provérbium ad domum irritatrícem parábolam, et loquéris ad eos: Hæc dicit Dóminus Deus: Pone ollam: pone, inquam, et mitte in eam aquam.
24	4	Cóngere frusta ejus in eam, omnem partem bonam, femur et armum, elécta et óssibus plena.
24	5	Pinguíssimum pecus assúme, compóne quoque strues óssium sub ea: efférbuit cóctio ejus, et discócta sunt ossa illíus in médio ejus.
24	6	Proptérea hæc dicit Dóminus Deus: Væ civitáti sánguinum, ollæ, cujus rubígo in ea est, et rubígo ejus non exívit de ea: per partes et per partes suas éjice eam: non cécidit super eam sors.
24	7	Sanguis enim ejus in médio ejus est, super limpidíssimam petram effúdit illum: non effúdit illum super terram, ut possit operíri púlvere.
24	8	Ut superindúcerem indignatiónem meam, et vindícta ulcíscerer: dedi sánguinem ejus super petram limpidíssimam, ne operirétur.
24	9	Proptérea hæc dicit Dóminus Deus: Væ civitáti sánguinum, cujus ego grandem fáciam pyram.
24	10	Cóngere ossa, quæ igne succéndam: consuméntur carnes, et coquétur univérsa composítio, et ossa tabéscent.
24	11	Pone quoque eam super prunas vácuam, ut incaléscat, et liquefíat æs ejus: et conflétur in médio ejus inquinaméntum ejus, et consumátur rubígo ejus.
24	12	Multo labóre sudátum est, et non exívit de ea nímia rubígo ejus, neque per ignem.
24	13	Immundítia tua exsecrábilis: quia mundáre te vólui, et non es mundáta a sórdibus tuis: sed nec mundáberis prius, donec quiéscere fáciam indignatiónem meam in te.
24	14	Ego Dóminus locútus sum: Véniet, et fáciam: non tránseam, nec parcam, nec placábor: juxta vias tuas, et juxta adinventiónes tuas judicábo te, dicit Dóminus.
24	15	Et factum est verbum Dómini ad me, dicens:
24	16	Fili hóminis, ecce ego tollo a te desiderábile oculórum tuórum in plaga: et non planges, neque plorábis, neque fluent lácrymæ tuæ.
24	17	Ingemísce tacens, mortuórum luctum non fácies: coróna tua circumligáta sit tibi, et calceaménta tua erunt in pédibus tuis, nec amíctu ora velábis, nec cibos lugéntium cómedes.
24	18	Locútus sum ergo ad pópulum mane, et mórtua est uxor mea véspere: fecíque mane sicut præcéperat mihi.
24	19	Et dixit ad me pópulus: Quare non índicas nobis quid ista signíficent, quæ tu facis?
24	20	Et dixi ad eos: Sermo Dómini factus est ad me, dicens:
24	21	Lóquere dómui Israël: Hæc dicit Dóminus Deus: Ecce ego pólluam sanctuárium meum, supérbiam impérii vestri, et desiderábile oculórum vestrórum, et super quo pavet ánima vestra: fílii vestri, et fíliæ vestræ, quas reliquístis, gládio cadent.
24	22	Et faciétis sicut feci: ora amíctu non velábitis, et cibos lugéntium non comedétis.
24	23	Corónas habébitis in capítibus vestris, et calceaménta in pédibus: non plangétis, neque flébitis, sed tabescétis in iniquitátibus vestris, et unusquísque gemet ad fratrem suum.
24	24	Erítque Ezéchiel vobis in porténtum: juxta ómnia, quæ fecit, faciétis cum vénerit istud: et sciétis quia ego Dóminus Deus.
24	25	Et tu fili hóminis, ecce in die, qua tollam ab eis fortitúdinem eórum, et gáudium dignitátis, et desidérium oculórum eórum, super quo requiéscunt ánimæ eórum, fílios, et fílias eórum:
24	26	in die illa, cum vénerit fúgiens ad te, ut annúntiet tibi:
24	27	in die, inquam, illa aperiétur os tuum cum eo, qui fugit: et loquéris, et non silébis ultra: erísque eis in porténtum, et sciétis quia ego Dóminus.
25	1	Et factus est sermo Dómini ad me, dicens:
25	2	Fili hóminis, pone fáciem tuam contra fílios Ammon, et prophetábis de eis.
25	3	Et dices fíliis Ammon: Audíte verbum Dómini Dei: Hæc dicit Dóminus Deus: Pro eo quod dixísti: Euge, euge super sanctuárium meum, quia pollútum est: et super terram Israël, quóniam desoláta est: et super domum Juda, quóniam ducti sunt in captivitátem:
25	4	idcírco ego tradam te fíliis orientálibus in hereditátem: et collocábunt caulas suas in te, et ponent in te tentória sua: ipsi cómedent fruges tuas, et ipsi bibent lac tuum.
25	5	Dabóque Rabbath in habitáculum camelórum, et fílios Ammon in cubíle pécorum: et sciétis quia ego Dóminus.
25	6	Quia hæc dicit Dóminus Deus: Pro eo quod plausísti manu et percussísti pede, et gavísa es ex toto afféctu super terram Israël:
25	7	idcírco ecce ego exténdam manum meam super te, et tradam te in direptiónem géntium, et interfíciam te de pópulis, et perdam de terris, et cónteram: et scies quia ego Dóminus.
25	8	Hæc dicit Dóminus Deus: Pro eo quod dixérunt Moab et Seir: Ecce sicut omnes gentes, domus Juda:
25	9	idcírco ecce ego apériam húmerum Moab de civitátibus, de civitátibus, inquam, ejus, et de fínibus ejus, ínclytas terræ Bethiésimoth, et Beélmeon, et Cariáthaim,
25	10	fíliis oriéntis cum fíliis Ammon, et dabo eam in hereditátem: ut non sit ultra memória filiórum Ammon in géntibus.
25	11	Et in Moab fáciam judícia: et scient quia ego Dóminus.
25	12	Hæc dicit Dóminus Deus: Pro eo quod fecit Idumǽa ultiónem ut se vindicáret de fíliis Juda, peccavítque delínquens, et vindíctam expetívit de eis:
25	13	idcírco hæc dicit Dóminus Deus: Exténdam manum meam super Idumǽam, et áuferam de ea hóminem et juméntum, et fáciam eam desértam ab austro: et qui sunt in Dedan, gládio cadent.
25	14	Et dabo ultiónem meam super Idumǽam per manum pópuli mei Israël: et fácient in Edom juxta iram meam, et furórem meum: et scient vindíctam meam, dicit Dóminus Deus.
25	15	Hæc dicit Dóminus Deus: Pro eo quod fecérunt Palæstíni vindíctam, et ulti se sunt toto ánimo, interficiéntes, et impléntes inimicítias véteres:
25	16	proptérea hæc dicit Dóminus Deus: Ecce ego exténdam manum meam super Palæstínos, et interfíciam interfectóres, et perdam relíquias marítimæ regiónis:
25	17	faciámque in eis ultiónes magnas, árguens in furóre: et scient quia ego Dóminus, cum dédero vindíctam meam super eos.
26	1	Et factum est in undécimo anno, prima mensis, factus est sermo Dómini ad me, dicens:
26	2	Fili hóminis, pro eo quod dixit Tyrus de Jerúsalem: Euge, confráctæ sunt portæ populórum, convérsa est ad me: implébor, desérta est.
26	3	Proptérea hæc dicit Dóminus Deus: Ecce ego super te Tyre, et ascéndere fáciam ad te gentes multas, sicut ascéndit mare flúctuans.
26	4	Et dissipábunt muros Tyri, et déstruent turres ejus: et radam púlverem ejus de ea, et dabo eam in limpidíssimam petram.
26	5	Siccátio sagenárum erit in médio maris, quia ego locútus sum, ait Dóminus Deus: et erit in direptiónem géntibus.
26	6	Fíliæ quoque ejus, quæ sunt in agro, gládio interficiéntur: et scient quia ego Dóminus.
26	7	Quia hæc dicit Dóminus Deus: Ecce ego addúcam ad Tyrum Nabuchodónosor regem Babylónis ab aquilóne, regem regum, cum equis, et cúrribus, et equítibus, et cœtu, populóque magno.
26	8	Fílias tuas, quæ sunt in agro, gládio interfíciet: et circúmdabit te munitiónibus, et comportábit ággerem in gyro, et elevábit contra te clýpeum.
26	9	Et víneas, et aríetes temperábit in muros tuos, et turres tuas déstruet in armatúra sua.
26	10	Inundatióne equórum ejus opériet te pulvis eórum: a sónitu équitum, et rotárum, et cúrruum movebúntur muri tui, cum ingréssus fúerit portas tuas quasi per intróitum urbis dissipátæ.
26	11	Ungulis equórum suórum conculcábit omnes platéas tuas: pópulum tuum gládio cædet, et státuæ tuæ nóbiles in terram córruent.
26	12	Vastábunt opes tuas, dirípient negotiatiónes tuas: et déstruent muros tuos, et domos tuas præcláras subvértent: et lápides tuos, et ligna tua, et púlverem tuum in médio aquárum ponent.
26	13	Et quiéscere fáciam multitúdinem canticórum tuórum: et sónitus citharárum tuárum non audiétur ámplius.
26	14	Et dabo te in limpidíssimam petram, siccátio sagenárum eris, nec ædificáberis ultra: quia ego locútus sum, ait Dóminus Deus.
26	15	Hæc dicit Dóminus Deus Tyro: Numquid non a sónitu ruínæ tuæ, et gémitu interfectórum tuórum, cum occísi fúerint in médio tui, commovebúntur ínsulæ?
26	16	Et descéndent de sédibus suis omnes príncipes maris: et áuferent exúvias suas, et vestiménta sua vária abjícient, et induéntur stupóre: in terra sedébunt, et attóniti super repentíno casu tuo admirabúntur.
26	17	Et assuméntes super te laméntum, dicent tibi: Quómodo perísti, quæ hábitas in mari, urbs ínclyta, quæ fuísti fortis in mari cum habitatóribus tuis, quos formidábant univérsi?
26	18	Nunc stupébunt naves in die pavóris tui: et turbabúntur ínsulæ in mari, eo quod nullus egrediátur ex te.
26	19	Quia hæc dicit Dóminus Deus: Cum dédero te urbem desolátam sicut civitátes, quæ non habitántur: et addúxero super te abýssum, et operúerint te aquæ multæ:
26	20	et detráxero te cum his, qui descéndunt in lacum ad pópulum sempitérnum, et collocávero te in terra novíssima sicut solitúdines véteres cum his, qui deducúntur in lacum, ut non habitéris: porro cum dédero glóriam in terra vivéntium,
26	21	in níhilum rédigam te, et non eris, et requisíta non inveniéris ultra in sempitérnum, dicit Dóminus Deus.
27	1	Et factum est verbum Dómini ad me, dicens:
27	2	Tu ergo fili hóminis, assúme super Tyrum laméntum:
27	3	et dices Tyro, quæ hábitat in intróitu maris, negotiatióni populórum ad ínsulas multas: Hæc dicit Dóminus Deus: O Tyre, tu dixísti: Perfécti decóris ego sum,
27	4	et in corde maris sita. Finítimi tui, qui te ædificavérunt, implevérunt decórem tuum:
27	5	abiétibus de Sanir exstruxérunt te cum ómnibus tabulátis maris: cedrum de Líbano tulérunt ut fácerent tibi malum.
27	6	Quercus de Basan dolavérunt in remos tuos, et transtra tua fecérunt tibi ex ébore índico, et prætoríola de ínsulis Itáliæ.
27	7	Byssus vária de Ægýpto texta est tibi in velum ut ponerétur in malo: hyacínthus, et púrpura de ínsulis Elísa facta sunt operiméntum tuum.
27	8	Habitatóres Sidónis et Arádii fuérunt rémiges tui: sapiéntes tui, Tyre, facti sunt gubernatóres tui.
27	9	Senes Gíblii et prudéntes ejus habuérunt nautas ad ministérium váriæ supelléctilis tuæ: omnes naves maris, et nautæ eárum fuérunt in pópulo negotiatiónis tuæ.
27	10	Persæ, et Lýdii, et Líbyes erant in exércitu tuo viri bellatóres tui: clýpeum, et gáleam suspendérunt in te pro ornátu tuo.
27	11	Fílii Arádii cum exércitu tuo erant super muros tuos in circúitu: sed et Pigmǽi, qui erant in túrribus tuis, pháretras suas suspendérunt in muris tuis per gyrum: ipsi complevérunt pulchritúdinem tuam.
27	12	Carthaginénses negotiatóres tui, a multitúdine cunctárum divitiárum, argénto, ferro, stanno, plumbóque replevérunt núndinas tuas.
27	13	Grǽcia, Thubal, et Mosoch, ipsi institóres tui: mancípia, et vasa ǽrea advexérunt pópulo tuo.
27	14	De domo Thogórma, equos, et équites, et mulos adduxérunt ad forum tuum.
27	15	Fílii Dedan negotiatóres tui: ínsulæ multæ, negotiátio manus tuæ: dentes ebúrneos, et hebéninos commutavérunt in prétio tuo.
27	16	Syrus negotiátor tuus propter multitúdinem óperum tuórum: gemmam, et púrpuram, et scutuláta, et byssum, et séricum, et chodchod proposuérunt in mercátu tuo.
27	17	Juda et terra Israël ipsi institóres tui in fruménto primo: bálsamum, et mel, et óleum, et resínam proposuérunt in núndinis tuis.
27	18	Damascénus negotiátor tuus in multitúdine óperum tuórum, in multitúdine diversárum opum, in vino pingui, in lanis colóris óptimi.
27	19	Dan, et Grǽcia, et Mosel in núndinis tuis proposuérunt ferrum fabrefáctum: stacte, et cálamus in negotiatióne tua.
27	20	Dedan institóres tui in tapétibus ad sedéndum.
27	21	Arábia, et univérsi príncipes Cedar, ipsi negotiatóres manus tuæ: cum agnis, et ariétibus, et hædis, venérunt ad te negotiatóres tui.
27	22	Venditóres Saba et Réema, ipsi negotiatóres tui: cum univérsis primis aromátibus, et lápide pretióso, et auro, quod proposuérunt in mercátu tuo.
27	23	Haran, et Chene, et Eden negotiatóres tui: Saba, Assur, et Chelmad venditóres tui.
27	24	Ipsi negotiatóres tui multifáriam involúcris hyacínthi, et polymitórum, gazarúmque pretiosárum, quæ obvolútæ, et astríctæ erant fúnibus: cedros quoque habébant in negotiatiónibus tuis.
27	25	Naves maris, príncipes tui in negotiatióne tua: et repléta es, et glorificáta nimis in corde maris.
27	26	In aquis multis adduxérunt te rémiges tui: ventus auster contrívit te in corde maris.
27	27	Divítiæ tuæ, et thesáuri tui, et múltiplex instruméntum tuum: nautæ tui, et gubernatóres tui, qui tenébant supelléctilem tuam, et pópulo tuo prǽerant: viri quoque bellatóres tui, qui erant in te, cum univérsa multitúdine tua, quæ est in médio tui, cadent in corde maris in die ruínæ tuæ.
27	28	A sónitu clamóris gubernatórum tuórum conturbabúntur classes:
27	29	et descéndent de návibus suis omnes, qui tenébant remum: nautæ et univérsi gubernatóres maris in terra stabunt:
27	30	et ejulábunt super te voce magna, et clamábunt amáre: et superjácient púlverem capítibus suis, et cínere conspergéntur.
27	31	Et radent super te calvítium, et accingéntur cilíciis: et plorábunt te in amaritúdine ánimæ, plorátu amaríssimo.
27	32	Et assúment super te carmen lúgubre, et plangent te: Quæ est ut Tyrus, quæ obmútuit in médio maris?
27	33	Quæ in éxitu negotiatiónum tuárum de mari implésti pópulos multos: in multitúdine divitiárum tuárum, et populórum tuórum ditásti reges terræ.
27	34	Nunc contríta es a mari, in profúndis aquárum opes tuæ, et omnis multitúdo tua, quæ erat in médio tui, cecidérunt.
27	35	Univérsi habitatóres insulárum obstupuérunt super te: et reges eárum omnes tempestáte percúlsi mutavérunt vultus.
27	36	Negotiatóres populórum sibilavérunt super te: ad níhilum dedúcta es, et non eris usque in perpétuum.
28	1	Et factus est sermo Dómini ad me, dicens:
28	2	Fili hóminis, dic príncipi Tyri: Hæc dicit Dóminus Deus: Eo quod elevátum est cor tuum, et dixísti: Deus ego sum, et in cáthedra Dei sedi in corde maris: cum sis homo, et non Deus, et dedísti cor tuum quasi cor Dei.
28	3	Ecce sapiéntior es tu Daniéle: omne secrétum non est abscónditum a te.
28	4	In sapiéntia et prudéntia tua fecísti tibi fortitúdinem: et acquisísti aurum, et argéntum in thesáuris tuis.
28	5	In multitúdine sapiéntiæ tuæ, et in negotiatióne tua multiplicásti tibi fortitúdinem, et elevátum est cor tuum in róbore tuo.
28	6	Proptérea hæc dicit Dóminus Deus: Eo quod elevátum est cor tuum quasi cor Dei:
28	7	idcírco ecce ego addúcam super te aliénos, robustíssimos géntium: et nudábunt gládios suos super pulchritúdinem sapiéntiæ tuæ, et pólluent decórem tuum.
28	8	Interfícient, et détrahent te: et moriéris in intéritu occisórum in corde maris.
28	9	Numquid dicens loquéris: Deus ego sum, coram interficiéntibus te: cum sis homo, et non Deus, in manu occidéntium te?
28	10	Morte incircumcisórum moriéris in manu alienórum: quia ego locútus sum, ait Dóminus Deus.
28	11	Et factus est sermo Dómini ad me, dicens: Fili hóminis leva planctum super regem Tyri:
28	12	et dices ei: Hæc dicit Dóminus Deus: Tu signáculum similitúdinis, plenus sapiéntia, et perféctus decóre,
28	13	in delíciis paradísi Dei fuísti: omnis lapis pretiósus operiméntum tuum: sárdius, topázius, et jaspis, chrysólithus, et onyx, et berýllus, sapphírus, et carbúnculus, et smarágdus: aurum opus decóris tui: et forámina tua in die, qua cónditus es, præparáta sunt.
28	14	Tu cherub exténtus, et prótegens, et pósui te in monte sancto Dei, in médio lápidum ignitórum ambulásti.
28	15	Perféctus in viis tuis a die conditiónis tuæ, donec invénta est iníquitas in te.
28	16	In multitúdine negotiatiónis tuæ repléta sunt interióra tua iniquitáte, et peccásti: et ejéci te de monte Dei, et pérdidi te o cherub prótegens, de médio lápidum ignitórum.
28	17	Et elevátum est cor tuum in decóre tuo: perdidísti sapiéntiam tuam in decóre tuo, in terram projéci te: ante fáciem regum dedi te ut cérnerent te.
28	18	In multitúdine iniquitátum tuárum, et iniquitáte negotiatiónis tuæ polluísti sanctificatiónem tuam: prodúcam ergo ignem de médio tui, qui cómedat te, et dabo te in cínerem super terram, in conspéctu ómnium vidéntium te.
28	19	Omnes, qui víderint te in géntibus, obstupéscent super te: níhili factus es, et non eris in perpétuum.
28	20	Et factus est sermo Dómini ad me, dicens:
28	21	Fili hóminis pone fáciem tuam contra Sidónem, et prophetábis de ea:
28	22	et dices: Hæc dicit Dóminus Deus: Ecce ego ad te Sidon, et glorificábor in médio tui: et scient quia ego Dóminus, cum fécero in ea judícia, et sanctificátus fúero in ea.
28	23	Et immíttam ei pestiléntiam, et sánguinem in platéis ejus: et córruent interfécti in médio ejus gládio per circúitum: et scient quia ego Dóminus.
28	24	Et non erit ultra dómui Israël offendículum amaritúdinis, et spina dolórem ínferens úndique per circúitum eórum, qui adversántur eis: et scient quia ego Dóminus Deus.
28	25	Hæc dicit Dóminus Deus: Quando congregávero domum Israël de pópulis, in quibus dispérsi sunt, sanctificábor in eis coram géntibus: et habitábunt in terra sua, quam dedi servo meo Jacob.
28	26	Et habitábunt in ea secúri: et ædificábunt domos, et plantábunt víneas, et habitábunt confidénter, cum fécero judícia in ómnibus, qui adversántur eis per circúitum: et scient quia ego Dóminus Deus eórum.
29	1	In anno décimo, décimo mense, undécima die mensis, factum est verbum Dómini ad me, dicens:
29	2	Fili hóminis pone fáciem tuam contra Pharaónem regem Ægýpti, et prophetábis de eo, et de Ægýpto univérsa.
29	3	Lóquere, et dices: Hæc dicit Dóminus Deus: Ecce ego ad te, Phárao rex Ægýpti, draco magne, qui cubas in médio flúminum tuórum, et dicis: Meus est flúvius, et ego feci memetípsum.
29	4	Et ponam frenum in maxíllis tuis, et agglutinábo pisces flúminum tuórum squamis tuis: et éxtraham te de médio flúminum tuórum, et univérsi pisces tui squamis tuis adhærébunt.
29	5	Et projíciam te in desértum, et omnes pisces flúminis tui: super fáciem terræ cades, non colligéris, neque congregáberis: béstiis terræ, et volatílibus cæli dedi te ad devorándum.
29	6	Et scient omnes habitatóres Ægýpti quia ego Dóminus: pro eo quod fuísti báculus arundíneus dómui Israël.
29	7	Quando apprehendérunt te manu, et confráctus es, et lacerásti omnem húmerum eórum: et inniténtibus eis super te comminútus es, et dissolvísti omnes renes eórum.
29	8	Proptérea hæc dicit Dóminus Deus: Ecce ego addúcam super te gládium, et interfíciam de te hóminem, et juméntum.
29	9	Et erit terra Ægýpti in desértum, et in solitúdinem: et scient quia ego Dóminus, pro eo quod díxeris: Flúvius meus est, et ego feci eum.
29	10	Idcírco ecce ego ad te, et ad flúmina tua: dabóque terram Ægýpti in solitúdines, gládio dissipátam, a turre Syénes usque ad términos Æthiópiæ.
29	11	Non pertransíbit eam pes hóminis, neque pes juménti gradiétur in ea: et non habitábitur quadragínta annis.
29	12	Dabóque terram Ægýpti desértam in médio terrárum desertárum, et civitátes ejus in médio úrbium subversárum, et erunt desolátæ quadragínta annis: et dispérgam Ægýptios in natiónes, et ventilábo eos in terras.
29	13	Quia hæc dicit Dóminus Deus: Post finem quadragínta annórum congregábo Ægýptum de pópulis, in quibus dispérsi fúerant.
29	14	Et redúcam captivitátem Ægýpti, et collocábo eos in terra Phathúres, in terra nativitátis suæ: et erunt ibi in regnum húmile:
29	15	inter cétera regna erit humíllima, et non elevábitur ultra super natiónes, et immínuam eos ne ímperent géntibus.
29	16	Neque erunt ultra dómui Israël in confidéntia, docéntes iniquitátem, ut fúgiant, et sequántur eos: et scient quia ego Dóminus Deus.
29	17	Et factum est in vigésimo et séptimo anno, in primo, in una mensis: factum est verbum Dómini ad me, dicens:
29	18	Fili hóminis, Nabuchodónosor rex Babylónis servíre fecit exércitum suum servitúte magna advérsum Tyrum: omne caput decalvátum, et omnis húmerus depilátus est: et merces non est réddita ei, neque exercítui ejus de Tyro pro servitúte, qua servívit mihi advérsus eam.
29	19	Proptérea hæc dicit Dóminus Deus: Ecce ego dabo Nabuchodónosor regem Babylónis in terra Ægýpti: et accípiet multitúdinem ejus, et deprædábitur manúbias ejus, et dirípiet spólia ejus: et erit merces exercítui illíus,
29	20	et óperi, quo servívit advérsus eam: dedi ei terram Ægýpti, pro eo quod laboráverit mihi, ait Dóminus Deus.
29	21	In die illo pullulábit cornu dómui Israël, et tibi dabo apértum os in médio eórum, et scient quia ego Dóminus.
30	1	Et factum est verbum Dómini ad me, dicens:
30	2	Fili hóminis prophéta, et dic: Hæc dicit Dóminus Deus: Ululáte, væ, væ diéi:
30	3	quia juxta est dies, et appropínquat dies Dómini: dies nubis, tempus géntium erit.
30	4	Et véniet gládius in Ægýptum: et erit pavor in Æthiópia, cum cecíderint vulneráti in Ægýpto, et abláta fúerit multitúdo illíus, et destrúcta fundaménta ejus.
30	5	Æthiópia, et Líbya, et Lydi, et omne réliquum vulgus, et Chub, et fílii terræ fœ́deris, cum eis gládio cadent.
30	6	Hæc dicit Dóminus Deus: Et córruent fulciéntes Ægýptum, et destruétur supérbia impérii ejus: a turre Syénes gládio cadent in ea, ait Dóminus Deus exercítuum.
30	7	Et dissipabúntur in médio terrárum desolatárum, et urbes ejus in médio civitátum desertárum erunt.
30	8	Et scient quia ego Dóminus, cum dédero ignem in Ægýpto, et attríti fúerint omnes auxiliatóres ejus.
30	9	In die illa egrediéntur núntii a fácie mea in triéribus ad conteréndam Æthiópiæ confidéntiam: et erit pavor in eis in die Ægýpti, quia absque dúbio véniet.
30	10	Hæc dicit Dóminus Deus: Cessáre fáciam multitúdinem Ægýpti in manu Nabuchodónosor regis Babylónis.
30	11	Ipse et pópulus ejus cum eo, fortíssimi géntium adducéntur ad disperdéndam terram: et evaginábunt gládios suos super Ægýptum, et implébunt terram interféctis.
30	12	Et fáciam álveos flúminum áridos, et tradam terram in manus pessimórum: et dissipábo terram, et plenitúdinem ejus manu alienórum, ego Dóminus locútus sum.
30	13	Hæc dicit Dóminus Deus: Et dispérdam simulácra, et cessáre fáciam idóla de Memphis: et dux de terra Ægýpti non erit ámplius, et dabo terrórem in terra Ægýpti.
30	14	Et dispérdam terram Phathúres, et dabo ignem in Taphnis, et fáciam judícia in Alexandría.
30	15	Et effúndam indignatiónem meam super Pelúsium robur Ægýpti, et interfíciam multitúdinem Alexandríæ,
30	16	et dabo ignem in Ægýpto: quasi partúriens dolébit Pelúsium, et Alexandría erit dissipáta, et in Memphis angústiæ quotidiánæ.
30	17	Júvenes Heliopóleos et Bubásti gládio cadent, et ipsæ captívæ ducéntur.
30	18	Et in Taphnis nigréscet dies, cum contrívero ibi sceptra Ægýpti, et defécerit in ea supérbia poténtiæ ejus: ipsam nubes opériet, fíliæ autem ejus in captivitátem ducéntur.
30	19	Et judícia fáciam in Ægýpto: et scient quia ego Dóminus.
30	20	Et factum est in undécimo anno, in primo mense, in séptima mensis: factum est verbum Dómini ad me, dicens:
30	21	Fili hóminis bráchium Pharaónis regis Ægýpti confrégi, et ecce non est obvolútum ut restituerétur ei sánitas, ut ligarétur pannis, et fasciarétur lintéolis, ut recépto róbore posset tenére gládium.
30	22	Proptérea hæc dicit Dóminus Deus: Ecce ego ad Pharaónem regem Ægýpti, et commínuam bráchium ejus forte, sed confráctum: et dejíciam gládium de manu ejus:
30	23	et dispérgam Ægýptum in géntibus, et ventilábo eos in terris.
30	24	Et confortábo bráchia regis Babylónis, dabóque gládium meum in manu ejus: et confríngam bráchia Pharaónis, et gement gemítibus interfécti coram fácie ejus.
30	25	Et confortábo bráchia regis Babylónis, et bráchia Pharaónis cóncident: et scient quia ego Dóminus, cum dédero gládium meum in manu regis Babylónis, et exténderit eum super terram Ægýpti.
30	26	Et dispérgam Ægýptum in natiónes, et ventilábo eos in terras: et scient quia ego Dóminus.
31	1	Et factum est in anno undécimo, tértio mense, una mensis, factum est verbum Dómini ad me, dicens:
31	2	Fili hóminis dic Pharaóni regi Ægýpti et pópulo ejus: Cui símilis factus es in magnitúdine tua?
31	3	Ecce Assur quasi cedrus in Líbano, pulcher ramis, et fróndibus nemorósus, excelsúsque altitúdine, et inter condénsas frondes elevátum est cacúmen ejus.
31	4	Aquæ nutriérunt illum, abýssus exaltávit illum: flúmina ejus manábant in circúitu radícum ejus, et rivos suos emísit ad univérsa ligna regiónis.
31	5	Proptérea eleváta est altitúdo ejus super ómnia ligna regiónis: et multiplicáta sunt arbústa ejus, et eleváti sunt rami ejus præ aquis multis.
31	6	Cumque extendísset umbram suam, in ramis ejus fecérunt nidos ómnia volatília cæli, et sub fróndibus ejus genuérunt omnes béstiæ sáltuum, et sub umbráculo illíus habitábat cœtus géntium plurimárum.
31	7	Erátque pulchérrimus in magnitúdine sua, et in dilatatióne arbustórum suórum: erat enim radix illíus juxta aquas multas.
31	8	Cedri non fuérunt altióres illo in paradíso Dei: abiétes non adæquavérunt summitátem ejus, et plátani non fuérunt æquæ fróndibus illíus: omne lignum paradísi Dei non est assimilátum illi, et pulchritúdini ejus.
31	9	Quóniam speciósum feci eum, et multis condensísque fróndibus: et æmuláta sunt eum ómnia ligna voluptátis, quæ erant in paradíso Dei.
31	10	Proptérea hæc dicit Dóminus Deus: Pro eo quod sublimátus est in altitúdine, et dedit summitátem suam viréntem atque condénsam, et elevátum est cor ejus in altitúdine sua:
31	11	trádidi eum in manu fortíssimi géntium, fáciens fáciet ei: juxta impietátem ejus ejéci eum.
31	12	Et succídent eum aliéni, et crudelíssimi natiónum, et projícient eum super montes: et in cunctis convállibus córruent rami ejus, et confringéntur arbústa ejus in univérsis rúpibus terræ: et recédent de umbráculo ejus omnes pópuli terræ, et relínquent eum.
31	13	In ruína ejus habitavérunt ómnia volatília cæli, et in ramis ejus fuérunt univérsæ béstiæ regiónis.
31	14	Quam ob rem non elevabúntur in altitúdine sua ómnia ligna aquárum, nec ponent sublimitátem suam inter nemorósa atque frondósa, nec stabunt in sublimitáte sua ómnia, quæ irrigántur aquis: quia omnes tráditi sunt in mortem ad terram últimam, in médio filiórum hóminum, ad eos, qui descéndunt in lacum.
31	15	Hæc dicit Dóminus Deus: In die quando descéndit ad ínferos, indúxi luctum, opérui eum abýsso: et prohíbui flúmina ejus, et coércui aquas multas: contristátus est super eum Líbanus, et ómnia ligna agri concússa sunt.
31	16	A sónitu ruínæ ejus commóvi gentes, cum dedúcerem eum ad inférnum cum his, qui descendébant in lacum: et consoláta sunt in terra ínfima ómnia ligna voluptátis egrégia atque præclára in Líbano, univérsa quæ irrigabántur aquis.
31	17	Nam et ipsi cum eo descéndent in inférnum ad interféctos gládio: et bráchium uniuscujúsque sedébit sub umbráculo ejus in médio natiónum.
31	18	Cui assimilátus es o ínclyte atque sublímis inter ligna voluptátis? Ecce dedúctus es cum lignis voluptátis ad terram últimam: in médio incircumcisórum dórmies, cum eis, qui interfécti sunt gládio: ipse est Phárao, et omnis multitúdo ejus, dicit Dóminus Deus.
32	1	Et factum est, duodécimo anno, in mense duodécimo, in una mensis, factum est verbum Dómini ad me, dicens:
32	2	Fili hóminis assúme laméntum super Pharaónem regem Ægýpti, et dices ad eum: Leóni géntium assimilátus es, et dracóni, qui est in mari: et ventilábas cornu in flumínibus tuis, et conturbábas aquas pédibus tuis, et conculcábas flúmina eárum.
32	3	Proptérea hæc dicit Dóminus Deus: Expándam super te rete meum in multitúdine populórum multórum, et éxtraham te in sagéna mea.
32	4	Et projíciam te in terram, super fáciem agri abjíciam te: et habitáre fáciam super te ómnia volatília cæli, et saturábo de te béstias univérsæ terræ.
32	5	Et dabo carnes tuas super montes, et implébo colles tuos sánie tua.
32	6	Et irrigábo terram fœtóre sánguinis tui super montes, et valles implebúntur ex te.
32	7	Et opériam, cum exstínctus fúeris, cælum, et nigréscere fáciam stellas ejus: solem nube tegam, et luna non dabit lumen suum.
32	8	Omnia luminária cæli mœrére fáciam super te: et dabo ténebras super terram tuam, dicit Dóminus Deus, cum cecíderint vulneráti tui in médio terræ, ait Dóminus Deus.
32	9	Et irritábo cor populórum multórum, cum indúxero contritiónem tuam in géntibus super terras, quas nescis.
32	10	Et stupéscere fáciam super te pópulos multos: et reges eórum horróre nímio formidábunt super te, cum voláre cœ́perit gládius meus super fácies eórum: et obstupéscent repénte sínguli pro ánima sua in die ruínæ tuæ.
32	11	Quia hæc dicit Dóminus Deus: Gládius regis Babylónis véniet tibi,
32	12	in gládiis fórtium dejíciam multitúdinem tuam: inexpugnábiles omnes gentes hæ: et vastábunt supérbiam Ægýpti, et dissipábitur multitúdo ejus.
32	13	Et perdam ómnia juménta ejus, quæ erant super aquas plúrimas: et non conturbábit eas pes hóminis ultra, neque úngula jumentórum turbábit eas.
32	14	Tunc puríssimas reddam aquas eórum, et flúmina eórum quasi óleum addúcam, ait Dóminus Deus:
32	15	cum dédero terram Ægýpti desolátam: deserétur autem terra a plenitúdine sua, quando percússero omnes habitatóres ejus: et scient quia ego Dóminus.
32	16	Planctus est, et plangent eum: fíliæ géntium plangent eum: super Ægýptum et super multitúdinem ejus plangent eum, ait Dóminus Deus.
32	17	Et factum est in duodécimo anno, in quintadécima mensis: factum est verbum Dómini ad me, dicens:
32	18	Fili hóminis cane lúgubre super multitúdinem Ægýpti: et détrahe eam ipsam, et fílias géntium robustárum, ad terram últimam, cum his, qui descéndunt in lacum.
32	19	Quo púlchrior es? descénde, et dormi cum incircumcísis.
32	20	In médio interfectórum gládio cadent: gládius datus est, attraxérunt eam, et omnes pópulos ejus.
32	21	Loquéntur ei potentíssimi robustórum de médio inférni, qui cum auxiliatóribus ejus descendérunt, et dormiérunt incircumcísi interfécti gládio.
32	22	Ibi Assur, et omnis multitúdo ejus: in circúitu illíus sepúlcra ejus: omnes interfécti, et qui cecidérunt gládio.
32	23	Quorum data sunt sepúlcra in novíssimis laci, et facta est multitúdo ejus per gyrum sepúlcri ejus: univérsi interfécti, cadentésque gládio, qui déderant quondam formídinem in terra vivéntium.
32	24	Ibi Ælam, et omnis multitúdo ejus per gyrum sepúlcri sui: omnes hi interfécti, ruentésque gládio, qui descendérunt incircumcísi ad terram últimam: qui posuérunt terrórem suum in terra vivéntium, et portavérunt ignomíniam suam cum his, qui descéndunt in lacum.
32	25	In médio interfectórum posuérunt cubíle ejus in univérsis pópulis ejus: in circúitu ejus sepúlcrum illíus: omnes hi incircumcísi, interfectíque gládio: dedérunt enim terrórem suum in terra vivéntium, et portavérunt ignomíniam suam cum his, qui descéndunt in lacum: in médio interfectórum pósiti sunt.
32	26	Ibi Mosoch, et Thubal, et omnis multitúdo ejus: in circúitu ejus sepúlcra illíus: omnes hi incircumcísi, interfectíque et cadéntes gládio: quia dedérunt formídinem suam in terra vivéntium.
32	27	Et non dórmient cum fórtibus, cadentibúsque, et incircumcísis, qui descendérunt ad inférnum cum armis suis, et posuérunt gládios suos sub capítibus suis, et fuérunt iniquitátes eórum in óssibus eórum: quia terror fórtium facti sunt in terra vivéntium.
32	28	Et tu ergo in médio incircumcisórum conteréris, et dórmies cum interféctis gládio.
32	29	Ibi Idumǽa, et reges ejus, et omnes duces ejus, qui dati sunt cum exércitu suo cum interféctis gládio: et qui cum incircumcísis dormiérunt, et cum his, qui descéndunt in lacum.
32	30	Ibi príncipes aquilónis omnes, et univérsi venatóres: qui dedúcti sunt cum interféctis, pavéntes, et in sua fortitúdine confúsi: qui dormiérunt incircumcísi cum interféctis gládio, et portavérunt confusiónem suam cum his, qui descéndunt in lacum.
32	31	Vidit eos Phárao, et consolátus est super univérsa multitúdine sua, quæ interfécta est gládio: Phárao, et omnis exércitus ejus, ait Dóminus Deus.
32	32	Quia dedi terrórem meum in terra vivéntium, et dormívit in médio incircumcisórum cum interféctis gládio: Phárao, et omnis multitúdo ejus, ait Dóminus Deus.
33	1	Et factum est verbum Dómini ad me, dicens:
33	2	Fili hóminis lóquere ad fílios pópuli tui, et dices ad eos: Terra, cum indúxero super eam gládium, et túlerit pópulus terræ virum unum de novíssimis suis, et constitúerit eum super se speculatórem:
33	3	et ille víderit gládium veniéntem super terram, et cecínerit búccina, et annuntiáverit pópulo:
33	4	áudiens autem, quisquis ille est, sónitum búccinæ, et non se observáverit, venerítque gládius, et túlerit eum: sanguis ipsíus super caput ejus erit.
33	5	Sonum búccinæ audívit, et non se observávit: sanguis ejus in ipso erit: si autem se custodíerit, ánimam suam salvábit.
33	6	Quod si speculátor víderit gládium veniéntem, et non insonúerit búccina, et pópulus se non custodíerit, venerítque gládius, et túlerit de eis ánimam: ille quidem in iniquitáte sua captus est, sánguinem autem ejus de manu speculatóris requíram.
33	7	Et tu fili hóminis, speculatórem dedi te dómui Israël: áudiens ergo ex ore meo sermónem, annuntiábis eis ex me.
33	8	Si me dicénte ad ímpium: Impie, morte moriéris: non fúeris locútus ut se custódiat ímpius a via sua: ipse ímpius in iniquitáte sua moriétur, sánguinem autem ejus de manu tua requíram.
33	9	Si autem annuntiánte te ad ímpium ut a viis suis convertátur, non fúerit convérsus a via sua: ipse in iniquitáte sua moriétur: porro tu ánimam tuam liberásti.
33	10	Tu ergo fili hóminis dic ad domum Israël: Sic locúti estis, dicéntes: Iniquitátes nostræ, et peccáta nostra super nos sunt, et in ipsis nos tabéscimus: quómodo ergo vívere potérimus?
33	11	Dic ad eos: Vivo ego, dicit Dóminus Deus: nolo mortem ímpii, sed ut convertátur ímpius a via sua, et vivat. Convertímini, convertímini a viis vestris péssimis: et quare moriémini domus Israël?
33	12	Tu ítaque fili hóminis dic ad fílios pópuli tui: Justítia justi non liberábit eum in quacúmque die peccáverit: et impíetas ímpii non nocébit ei, in quacúmque die convérsus fúerit ab impietáte sua: et justus non póterit vívere in justítia sua, in quacúmque die peccáverit.
33	13	Etiámsi díxero justo quod vita vivat, et confísus in justítia sua fécerit iniquitátem: omnes justítiæ ejus oblivióni tradéntur, et in iniquitáte sua, quam operátus est, in ipsa moriétur.
33	14	Si autem díxero ímpio: Morte moriéris: et égerit pœniténtiam a peccáto suo, fecerítque judícium et justítiam,
33	15	et pignus restitúerit ille ímpius, rapinámque reddíderit, in mandátis vitæ ambuláverit, nec fécerit quidquam injústum: vita vivet, et non moriétur.
33	16	Omnia peccáta ejus, quæ peccávit, non imputabúntur ei: judícium, et justítiam fecit, vita vivet.
33	17	Et dixérunt fílii pópuli tui: Non est æqui pónderis via Dómini, et ipsórum via injústa est.
33	18	Cum enim recésserit justus a justítia sua, fecerítque iniquitátes, moriétur in eis.
33	19	Et cum recésserit ímpius ab impietáte sua, fecerítque judícium, et justítiam, vivet in eis.
33	20	Et dícitis: Non est recta via Dómini. Unumquémque juxta vias suas judicábo de vobis, domus Israël.
33	21	Et factum est in duodécimo anno, in décimo mense, in quinta mensis transmigratiónis nostræ, venit ad me qui fúgerat de Jerúsalem, dicens: Vastáta est cívitas.
33	22	Manus autem Dómini facta fúerat ad me véspere, ántequam veníret qui fúgerat: aperuítque os meum donec veníret ad me mane, et apérto ore meo non sílui ámplius.
33	23	Et factum est verbum Dómini ad me, dicens:
33	24	Fili hóminis, qui hábitant in ruinósis his super humum Israël, loquéntes aiunt: Unus erat Abraham, et hereditáte possédit terram: nos autem multi sumus, nobis data est terra in possessiónem.
33	25	Idcírco dices ad eos: Hæc dicit Dóminus Deus: Qui in sánguine coméditis, et óculos vestros levátis ad immundítias vestras, et sánguinem fúnditis: numquid terram hereditáte possidébitis?
33	26	Stetístis in gládiis vestris, fecístis abominatiónes, et unusquísque uxórem próximi sui pólluit: et terram hereditáte possidébitis?
33	27	Hæc dices ad eos: Sic dicit Dóminus Deus: Vivo ego, quia qui in ruinósis hábitant, gládio cadent: et qui in agro est, béstiis tradétur ad devorándum: qui autem in præsídiis, et spelúncis sunt, peste moriéntur.
33	28	Et dabo terram in solitúdinem, et in desértum, et defíciet supérba fortitúdo ejus: et desolabúntur montes Israël, eo quod nullus sit qui per eos tránseat.
33	29	Et scient quia ego Dóminus, cum dédero terram eórum desolátam et desértam, propter univérsas abominatiónes suas, quas operáti sunt.
33	30	Et tu fili hóminis: fílii pópuli tui, qui loquúntur de te juxta muros et in óstiis domórum, et dicunt unus ad álterum, vir ad próximum suum, loquéntes: Veníte, et audiámus quis sit sermo egrédiens a Dómino.
33	31	Et véniunt ad te, quasi si ingrediátur pópulus, et sedent coram te pópulus meus: et áudiunt sermónes tuos, et non fáciunt eos: quia in cánticum oris sui vertunt illos, et avarítiam suam séquitur cor eórum.
33	32	Et es eis quasi carmen músicum, quod suávi dulcíque sono cánitur: et áudiunt verba tua, et non fáciunt ea.
33	33	Et cum vénerit quod prædíctum est (ecce enim venit) tunc scient quod prophétes fúerit inter eos.
34	1	Et factum est verbum Dómini ad me, dicens:
34	2	Fili hóminis prophéta de pastóribus Israël: prophéta, et dices pastóribus: Hæc dicit Dóminus Deus: Væ pastóribus Israël, qui pascébant semetípsos: nonne greges a pastóribus pascúntur?
34	3	Lac comedebátis, et lanis operiebámini, et quod crassum erat occidebátis: gregem autem meum non pascebátis.
34	4	Quod infírmum fuit non consolidástis, et quod ægrótum non sanástis, quod confráctum est non alligástis, et quod abjéctum est non reduxístis, et quod períerat non quæsístis: sed cum austeritáte imperabátis eis, et cum poténtia.
34	5	Et dispérsæ sunt oves meæ, eo quod non esset pastor: et factæ sunt in devoratiónem ómnium bestiárum agri, et dispérsæ sunt.
34	6	Erravérunt greges mei in cunctis móntibus, et in univérso colle excélso: et super omnem fáciem terræ dispérsi sunt greges mei, et non erat qui requíreret: non erat, inquam, qui requíreret.
34	7	Proptérea pastóres audíte verbum Dómini.
34	8	Vivo ego, dicit Dóminus Deus, quia pro eo quod facti sunt greges mei in rapínam, et oves meæ in devoratiónem ómnium bestiárum agri, eo quod non esset pastor: neque enim quæsiérunt pastóres mei gregem meum, sed pascébant pastóres semetípsos, et greges meos non pascébant:
34	9	proptérea pastóres audíte verbum Dómini:
34	10	Hæc dicit Dóminus Deus: Ecce ego ipse super pastóres: requíram gregem meum de manu eórum, et cessáre fáciam eos, ut ultra non pascant gregem, nec pascant ámplius pastóres semetípsos: et liberábo gregem meum de ore eórum, et non erit ultra eis in escam.
34	11	Quia hæc dicit Dóminus Deus: Ecce ego ipse requíram oves meas, et visitábo eas.
34	12	Sicut vísitat pastor gregem suum, in die quando fúerit in médio óvium suárum dissipatárum, sic visitábo oves meas, et liberábo eas de ómnibus locis, in quibus dispérsæ fúerant in die nubis et calíginis.
34	13	Et edúcam eas de pópulis, et congregábo eas de terris, et indúcam eas in terram suam: et pascam eas in móntibus Israël, in rivis, et in cunctis sédibus terræ.
34	14	In páscuis ubérrimis pascam eas, et in móntibus excélsis Israël erunt páscua eárum: ibi requiéscent in herbis viréntibus, et in páscuis pínguibus pascéntur super montes Israël.
34	15	Ego pascam oves meas, et ego eas accubáre fáciam, dicit Dóminus Deus.
34	16	Quod períerat requíram, et quod abjéctum erat redúcam, et quod confráctum fúerat alligábo, et quod infírmum fúerat consolidábo, et quod pingue et forte custódiam: et pascam illas in judício.
34	17	Vos autem greges mei, hæc dicit Dóminus Deus: Ecce ego júdico inter pecus et pecus, aríetum et hircórum.
34	18	Nonne satis vobis erat páscua bona depásci? ínsuper et relíquias pascuárum vestrárum conculcástis pédibus vestris: et cum puríssimam aquam biberétis, réliquam pédibus vestris turbabátis.
34	19	Et oves meæ his, quæ conculcáta pédibus vestris fúerant, pascebántur: et quæ pedes vestri turbáverant, hæc bibébant.
34	20	Proptérea hæc dicit Dóminus Deus ad vos: Ecce ego ipse júdico inter pecus pingue, et maciléntum:
34	21	pro eo quod latéribus et húmeris impingebátis, et córnibus vestris ventilabátis ómnia infírma pécora, donec dispergeréntur foras:
34	22	salvábo gregem meum, et non erit ultra in rapínam, et judicábo inter pecus et pecus.
34	23	Et suscitábo super eas pastórem unum, qui pascat eas, servum meum David: ipse pascet eas, et ipse erit eis in pastórem.
34	24	Ego autem Dóminus ero eis in Deum, et servus meus David princeps in médio eórum: ego Dóminus locútus sum.
34	25	Et fáciam cum eis pactum pacis, et cessáre fáciam béstias péssimas de terra: et qui hábitant in desérto, secúri dórmient in sáltibus.
34	26	Et ponam eos in circúitu collis mei benedictiónem: et dedúcam imbrem in témpore suo: plúviæ benedictiónis erunt.
34	27	Et dabit lignum agri fructum suum, et terra dabit germen suum, et erunt in terra sua absque timóre: et scient quia ego Dóminus, cum contrívero caténas jugi eórum, et erúero eos de manu imperántium sibi.
34	28	Et non erunt ultra in rapínam in géntibus, neque béstiæ terræ devorábunt eos: sed habitábunt confidénter absque ullo terróre.
34	29	Et suscitábo eis germen nominátum: et non erunt ultra imminúti fame in terra, neque portábunt ultra oppróbrium géntium.
34	30	Et scient quia ego Dóminus Deus eórum cum eis, et ipsi pópulus meus domus Israël, ait Dóminus Deus.
34	31	Vos autem greges mei, greges páscuæ meæ hómines estis: et ego Dóminus Deus vester, dicit Dóminus Deus.
35	1	Et factus est sermo Dómini ad me, dicens:
35	2	Fili hóminis pone fáciem tuam advérsum montem Seir, et prophetábis de eo, et dices illi:
35	3	Hæc dicit Dóminus Deus: Ecce ego ad te mons Seir, et exténdam manum meam super te, et dabo te desolátum atque desértum.
35	4	Urbes tuas demóliar, et tu desértus eris: et scies quia ego Dóminus.
35	5	Eo quod fúeris inimícus sempitérnus, et conclúseris fílios Israël in manus gládii in témpore afflictiónis eórum, in témpore iniquitátis extrémæ.
35	6	Proptérea vivo ego, dicit Dóminus Deus: quóniam sánguini tradam te, et sanguis te persequétur: et cum sánguinem óderis, sanguis persequétur te.
35	7	Et dabo montem Seir desolátum atque desértum: et áuferam de eo eúntem, et redeúntem.
35	8	Et implébo montes ejus occisórum suórum: in cóllibus tuis, et in vállibus tuis atque in torréntibus, interfécti gládio cadent.
35	9	In solitúdines sempitérnas tradam te, et civitátes tuæ non habitabúntur: et sciétis quia ego Dóminus Deus.
35	10	Eo quod díxeris: Duæ gentes, et duæ terræ meæ erunt, et hereditáte possidébo eas: cum Dóminus esset ibi:
35	11	proptérea vivo ego, dicit Dóminus Deus, quia fáciam juxta iram tuam, et secúndum zelum tuum, quem fecísti ódio habens eos: et notus effíciar per eos, cum te judicávero.
35	12	Et scies quia ego Dóminus audívi univérsa oppróbria tua, quæ locútus es de móntibus Israël, dicens: Desérti, nobis ad devorándum dati sunt.
35	13	Et insurrexístis super me ore vestro, et derogástis advérsum me verba vestra: ego audívi.
35	14	Hæc dicit Dóminus Deus: Lætánte univérsa terra, in solitúdinem te rédigam.
35	15	Sícuti gavísus es super hereditátem domus Israël, eo quod fúerit dissipáta, sic fáciam tibi: dissipátus eris mons Seir, et Idumǽa omnis: et scient quia ego Dóminus.
36	1	Tu autem fili hóminis prophéta super montes Israël, et dices: Montes Israël audíte verbum Dómini.
36	2	Hæc dicit Dóminus Deus: Eo quod díxerit inimícus de vobis: Euge, altitúdines sempitérnæ in hereditátem datæ sunt nobis:
36	3	proptérea vaticináre, et dic: Hæc dicit Dóminus Deus: Pro eo quod desoláti estis, et conculcáti per circúitum, et facti in hereditátem réliquis géntibus, et ascendístis super lábium linguæ, et oppróbrium pópuli:
36	4	proptérea montes Israël audíte verbum Dómini Dei: Hæc dicit Dóminus Deus móntibus, et cóllibus, torréntibus vallibúsque, et desértis, pariétinis et úrbibus derelíctis, quæ depopulátæ sunt, et subsannátæ a réliquis géntibus per circúitum.
36	5	Proptérea hæc dicit Dóminus Deus: Quóniam in igne zeli mei locútus sum de réliquis géntibus, et de Idumǽa univérsa, quæ dedérunt terram meam sibi in hereditátem cum gáudio, et toto corde, et ex ánimo: et ejecérunt eam ut vastárent:
36	6	idcírco vaticináre super humum Israël, et dices móntibus, et cóllibus, jugis, et vállibus: Hæc dicit Dóminus Deus: Ecce ego in zelo meo, et in furóre meo locútus sum, eo quod confusiónem géntium sustinuéritis.
36	7	Idcírco hæc dicit Dóminus Deus: Ego levávi manum meam, ut gentes, quæ in circúitu vestro sunt, ipsæ confusiónem suam portent.
36	8	Vos autem montes Israël ramos vestros germinétis, et fructum vestrum afferátis pópulo meo Israël: prope enim est ut véniat:
36	9	quia ecce ego ad vos, et convértar ad vos, et arabímini, et accipiétis seméntem.
36	10	Et multiplicábo in vobis hómines, omnémque domum Israël: et habitabúntur civitátes, et ruinósa instaurabúntur.
36	11	Et replébo vos homínibus, et juméntis: et multiplicabúntur, et crescent: et habitáre vos fáciam sicut a princípio, bonísque donábo majóribus, quam habuístis ab inítio: et sciétis quia ego Dóminus.
36	12	Et addúcam super vos hómines pópulum meum Israël, et hereditáte possidébunt te: et eris eis in hereditátem, et non addes ultra ut absque eis sis.
36	13	Hæc dicit Dóminus Deus: Pro eo quod dicunt de vobis: Devorátrix hóminum es, et suffócans gentem tuam:
36	14	proptérea hómines non cómedes ámplius, et gentem tuam non necábis ultra, ait Dóminus Deus.
36	15	Nec audítam fáciam in te ámplius confusiónem géntium, et oppróbrium populórum nequáquam portábis, et gentem tuam non amíttes ámplius, ait Dóminus Deus.
36	16	Et factum est verbum Dómini ad me, dicens:
36	17	Fili hóminis domus Israël habitavérunt in humo sua, et polluérunt eam in viis suis, et in stúdiis suis, juxta immundítiam menstruátæ facta est via eórum coram me.
36	18	Et effúdi indignatiónem meam super eos pro sánguine, quem fudérunt super terram, et in idólis suis polluérunt eam.
36	19	Et dispérsi eos in gentes, et ventiláti sunt in terras: juxta vias eórum, et adinventiónes eórum judicávi eos.
36	20	Et ingréssi sunt ad gentes, ad quas introiérunt, et polluérunt nomen sanctum meum, cum dicerétur de eis: Pópulus Dómini iste est, et de terra ejus egréssi sunt.
36	21	Et pepérci nómini sancto meo, quod pollúerat domus Israël in géntibus, ad quas ingréssi sunt.
36	22	Idcírco dices dómui Israël: Hæc dicit Dóminus Deus: Non propter vos ego fáciam, domus Israël, sed propter nomen sanctum meum, quod polluístis in géntibus, ad quas intrástis.
36	23	Et sanctificábo nomen meum magnum, quod pollútum est inter gentes, quod polluístis in médio eárum: ut sciant gentes quia ego Dóminus, ait Dóminus exercítuum, cum sanctificátus fúero in vobis coram eis.
36	24	Tollam quippe vos de géntibus, et congregábo vos de univérsis terris, et addúcam vos in terram vestram.
36	25	Et effúndam super vos aquam mundam, et mundabímini ab ómnibus inquinaméntis vestris, et ab univérsis idólis vestris mundábo vos.
36	26	Et dabo vobis cor novum, et spíritum novum ponam in médio vestri: et áuferam cor lapídeum de carne vestra, et dabo vobis cor cárneum.
36	27	Et spíritum meum ponam in médio vestri: et fáciam ut in præcéptis meis ambulétis, et judícia mea custodiátis et operémini.
36	28	Et habitábitis in terra, quam dedi pátribus vestris: et éritis mihi in pópulum, et ego ero vobis in Deum.
36	29	Et salvábo vos ex univérsis inquinaméntis vestris: et vocábo fruméntum, et multiplicábo illud, et non impónam vobis famem.
36	30	Et multiplicábo fructum ligni, et genímina agri, ut non portétis ultra oppróbrium famis in géntibus.
36	31	Et recordabímini viárum vestrárum pessimárum, studiorúmque non bonórum: et displicébunt vobis iniquitátes vestræ, et scélera vestra.
36	32	Non propter vos ego fáciam, ait Dóminus Deus, notum sit vobis: confundímini, et erubéscite super viis vestris, domus Israël.
36	33	Hæc dicit Dóminus Deus: In die, qua mundávero vos ex ómnibus iniquitátibus vestris, et inhabitári fécero urbes, et instaurávero ruinósa,
36	34	et terra desérta fúerit excúlta, quæ quondam erat desoláta in óculis omnis viatóris,
36	35	dicent: Terra illa incúlta facta est ut hortus voluptátis: et civitátes desértæ, et destitútæ atque suffóssæ, munítæ sedérunt.
36	36	Et scient gentes quæcúmque derelíctæ fúerint in circúitu vestro, quia ego Dóminus ædificávi dissipáta, plantavíque incúlta, ego Dóminus locútus sim, et fécerim.
36	37	Hæc dicit Dóminus Deus: Adhuc in hoc invénient me domus Israël, ut fáciam eis: multiplicábo eos sicut gregem hóminum,
36	38	ut gregem sanctum, ut gregem Jerúsalem in solemnitátibus ejus: sic erunt civitátes desértæ, plenæ grégibus hóminum: et scient quia ego Dóminus.
37	1	Facta est super me manus Dómini, et edúxit me in spíritu Dómini: et dimísit me in médio campi qui erat plenus óssibus:
37	2	et circumdúxit me per ea in gyro: erant autem multa valde super fáciem campi, siccáque veheménter.
37	3	Et dixit ad me: Fili hóminis, putásne vivent ossa ista? Et dixi: Dómine Deus, tu nosti.
37	4	Et dixit ad me: Vaticináre de óssibus istis, et dices eis: Ossa árida audíte verbum Dómini.
37	5	Hæc dicit Dóminus Deus óssibus his: Ecce ego intromíttam in vos spíritum, et vivétis.
37	6	Et dabo super vos nervos, et succréscere fáciam super vos carnes, et superexténdam in vobis cutem: et dabo vobis spíritum, et vivétis, et sciétis quia ego Dóminus.
37	7	Et prophetávi sicut præcéperat mihi: factus est autem sónitus, prophetánte me, et ecce commótio: et accessérunt ossa ad ossa, unumquódque ad junctúram suam.
37	8	Et vidi, et ecce super ea nervi, et carnes ascendérunt: et exténta est in eis cutis désuper, et spíritum non habébant.
37	9	Et dixit ad me: Vaticináre ad spíritum, vaticináre fili hóminis, et dices ad spíritum: Hæc dicit Dóminus Deus: A quátuor ventis veni spíritus, et insúffla super interféctos istos, et revivíscant.
37	10	Et prophetávi sicut præcéperat mihi: et ingréssus est in ea spíritus, et vixérunt: steterúntque super pedes suos, exércitus grandis nimis valde.
37	11	Et dixit ad me: Fili hóminis, ossa hæc univérsa, domus Israël est: ipsi dicunt: Aruérunt ossa nostra, et périit spes nostra, et abscíssi sumus.
37	12	Proptérea vaticináre, et dices ad eos: Hæc dicit Dóminus Deus: Ecce ego apériam túmulos vestros, et edúcam vos de sepúlcris vestris pópulus meus: et indúcam vos in terram Israël.
37	13	Et sciétis quia ego Dóminus, cum aperúero sepúlcra vestra, et edúxero vos de túmulis vestris pópule meus:
37	14	et dédero spíritum meum in vobis, et vixéritis, et requiéscere vos fáciam super humum vestram: et sciétis quia ego Dóminus locútus sum, et feci, ait Dóminus Deus.
37	15	Et factus est sermo Dómini ad me, dicens:
37	16	Et tu fili hóminis sume tibi lignum unum, et scribe super illud: Judæ, et filiórum Israël sociórum ejus: et tolle lignum álterum, et scribe super illud: Joseph ligno Ephraim, et cunctæ dómui Israël sociorúmque ejus.
37	17	Et adjúnge illa unum ad álterum tibi in lignum unum: et erunt in uniónem in manu tua.
37	18	Cum autem díxerint ad te fílii pópuli tui, loquéntes: Nonne índicas nobis quid in his tibi velis?
37	19	loquéris ad eos: Hæc dicit Dóminus Deus: Ecce ego assúmam lignum Joseph, quod est in manu Ephraim, et tribus Israël, quæ sunt ei adjúnctæ, et dabo eas páriter cum ligno Juda, et fáciam eas in lignum unum: et erunt unum in manu ejus.
37	20	Erunt autem ligna, super quæ scrípseris in manu tua, in óculis eórum.
37	21	Et dices ad eos: Hæc dicit Dóminus Deus: Ecce ego assúmam fílios Israël de médio natiónum, ad quas abiérunt: et congregábo eos úndique, et addúcam eos ad humum suam.
37	22	Et fáciam eos in gentem unam in terra in móntibus Israël, et rex unus erit ómnibus ímperans: et non erunt ultra duæ gentes, nec dividéntur ámplius in duo regna.
37	23	Neque polluéntur ultra in idólis suis, et abominatiónibus suis, et cunctis iniquitátibus suis: et salvos eos fáciam de univérsis sédibus, in quibus peccavérunt, et emundábo eos: et erunt mihi pópulus, et ego ero eis Deus.
37	24	Et servus meus David rex super eos, et pastor unus erit ómnium eórum: in judíciis meis ambulábunt, et mandáta mea custódient, et fácient ea.
37	25	Et habitábunt super terram, quam dedi servo meo Jacob, in qua habitavérunt patres vestri: et habitábunt super eam ipsi, et fílii eórum, et fílii filiórum eórum, usque in sempitérnum: et David servus meus princeps eórum in perpétuum.
37	26	Et percútiam illis fœdus pacis: pactum sempitérnum erit eis: et fundábo eos, et multiplicábo, et dabo sanctificatiónem meam in médio eórum in perpétuum.
37	27	Et erit tabernáculum meum in eis: et ero eis Deus, et ipsi erunt mihi pópulus.
37	28	Et scient gentes quia ego Dóminus sanctificátor Israël, cum fúerit sanctificátio mea in médio eórum in perpétuum.
38	1	Et factus est sermo Dómini ad me, dicens:
38	2	Fili hóminis pone fáciem tuam contra Gog, terram Magog, príncipem cápitis Mosoch et Thubal: et vaticináre de eo,
38	3	et dices ad eum: Hæc dicit Dóminus Deus: Ecce ego ad te Gog príncipem cápitis Mosoch et Thubal.
38	4	Et circúmagam te, et ponam frenum in maxíllis tuis: et edúcam te, et omnem exércitum tuum, equos et équites vestítos lorícis univérsos, multitúdinem magnam, hastam et clýpeum arripiéntium et gládium.
38	5	Persæ, Æthíopes, et Líbyes cum eis, omnes scutáti et galeáti.
38	6	Gomer et univérsa ágmina ejus, domus Thogórma, látera aquilónis, et totum robur ejus, populíque multi tecum.
38	7	Prǽpara, et ínstrue te, et omnem multitúdinem tuam, quæ coacerváta est ad te: et esto eis in præcéptum.
38	8	Post dies multos visitáberis: in novíssimo annórum vénies ad terram, quæ revérsa est a gládio, et congregáta est de pópulis multis ad montes Israël, qui fuérunt desérti júgiter: hæc de pópulis edúcta est, et habitábunt in ea confidénter univérsi.
38	9	Ascéndens autem quasi tempéstas vénies, et quasi nubes, ut opérias terram tu, et ómnia ágmina tua, et pópuli multi tecum.
38	10	Hæc dicit Dóminus Deus: In die illa, ascéndent sermónes super cor tuum, et cogitábis cogitatiónem péssimam:
38	11	et dices: Ascéndam ad terram absque muro: véniam ad quiescéntes, habitantésque secúre: hi omnes hábitant sine muro, vectes, et portæ non sunt eis:
38	12	ut dirípias spólia, et invádas prædam: ut ínferas manum tuam super eos, qui desérti fúerant, et póstea restitúti, et super pópulum, qui est congregátus ex géntibus, qui possidére cœpit, et esse habitátor umbilíci terræ.
38	13	Saba, et Dedan, et negotiatóres Tharsis, et omnes leónes ejus dicent tibi: Numquid ad suménda spólia tu venis? ecce ad diripiéndam prædam congregásti multitúdinem tuam, ut tollas argéntum, et aurum, et áuferas supelléctilem, atque substántiam, et dirípias manúbias infinítas.
38	14	Proptérea vaticináre fili hóminis, et dices ad Gog: Hæc dicit Dóminus Deus: Numquid non in die illo, cum habitáverit pópulus meus Israël confidénter, scies?
38	15	Et vénies de loco tuo a latéribus aquilónis, tu et pópuli multi tecum, ascensóres equórum univérsi, cœtus magnus, et exércitus véhemens.
38	16	Et ascéndes super pópulum meum Israël quasi nubes, ut opérias terram. In novíssimis diébus eris, et addúcam te super terram meam: ut sciant gentes me, cum sanctificátus fúero in te in óculis eórum, o Gog.
38	17	Hæc dicit Dóminus Deus: Tu ergo ille es, de quo locútus sum in diébus antíquis in manu servórum meórum prophetárum Israël, qui prophetavérunt in diébus illórum témporum, ut addúcerem te super eos.
38	18	Et erit in die illa, in die advéntus Gog super terram Israël, ait Dóminus Deus, ascéndet indignátio mea in furóre meo.
38	19	Et in zelo meo, in igne iræ meæ locútus sum. Quia in die illa erit commótio magna super terram Israël:
38	20	et commovebúntur a fácie mea pisces maris, et vólucres cæli, et béstiæ agri, et omne réptile, quod movétur super humum, cunctíque hómines, qui sunt super fáciem terræ: et subverténtur montes, et cadent sepes, et omnis murus córruet in terram.
38	21	Et convocábo advérsus eum in cunctis móntibus meis gládium, ait Dóminus Deus: gládius uniuscujúsque in fratrem suum dirigétur.
38	22	Et judicábo eum peste, et sánguine, et imbre veheménti, et lapídibus imménsis: ignem, et sulphur pluam super eum, et super exércitum ejus, et super pópulos multos, qui sunt cum eo.
38	23	Et magnificábor, et sanctificábor, et notus ero in óculis multárum géntium: et scient quia ego Dóminus.
39	1	Tu autem fili hóminis vaticináre advérsum Gog, et dices: Hæc dicit Dóminus Deus: Ecce ego super te Gog príncipem cápitis Mosoch et Thubal:
39	2	et circúmagam te, et edúcam te, et ascéndere te fáciam de latéribus aquilónis: et addúcam te super montes Israël.
39	3	Et percútiam arcum tuum in manu sinístra tua, et sagíttas tuas de manu déxtera tua dejíciam.
39	4	Super montes Israël cades tu, et ómnia ágmina tua, et pópuli tui, qui sunt tecum: feris, ávibus, omníque volátili, et béstiis terræ dedi te ad devorándum.
39	5	Super fáciem agri cades: quia ego locútus sum, ait Dóminus Deus.
39	6	Et immíttam ignem in Magog, et in his, qui hábitant in ínsulis confidénter: et scient quia ego Dóminus.
39	7	Et nomen sanctum meum notum fáciam in médio pópuli mei Israël, et non pólluam nomen sanctum meum ámplius: et scient gentes quia ego Dóminus sanctus Israël.
39	8	Ecce venit, et factum est, ait Dóminus Deus: hæc est dies, de qua locútus sum.
39	9	Et egrediéntur habitatóres de civitátibus Israël, et succéndent et combúrent arma, clýpeum, et hastas, arcum, et sagíttas, et báculos mánuum, et contos: et succéndent ea igni septem annis.
39	10	Et non portábunt ligna de regiónibus, neque succídent de sáltibus: quóniam arma succéndent igni, et deprædabúntur eos, quibus prædæ fúerant, et dirípient vastatóres suos, ait Dóminus Deus.
39	11	Et erit in die illa: dabo Gog locum nominátum sepúlcrum in Israël: vallem viatórum ad oriéntem maris, quæ obstupéscere fáciet prætereúntes: et sepélient ibi Gog, et omnem multitúdinem ejus, et vocábitur vallis multitúdinis Gog.
39	12	Et sepélient eos domus Israël, ut mundent terram septem ménsibus.
39	13	Sepéliet autem eum omnis pópulus terræ: et erit eis nomináta dies, in qua glorificátus sum, ait Dóminus Deus.
39	14	Et viros júgiter constítuent lustrántes terram, qui sepéliant, et requírant eos, qui remánserant super fáciem terræ, ut emúndent eam: post menses autem septem quǽrere incípient.
39	15	Et circuíbunt peragrántes terram: cumque víderint os hóminis, státuent juxta illud títulum, donec sepéliant illud pollinctóres in valle multitúdinis Gog.
39	16	Nomen autem civitátis Amona, et mundábunt terram.
39	17	Tu ergo fili hóminis, hæc dicit Dóminus Deus: Dic omni vólucri, et univérsis ávibus, cunctísque béstiis agri: Conveníte, properáte, concúrrite úndique ad víctimam meam, quam ego ímmolo vobis, víctimam grandem super montes Israël: ut comedátis carnem, et bibátis sánguinem.
39	18	Carnes fórtium comedétis, et sánguinem príncipum terræ bibétis: aríetum, et agnórum, et hircórum, taurorúmque, et altílium, et pínguium ómnium.
39	19	Et comedétis ádipem in saturitátem, et bibétis sánguinem in ebrietátem, de víctima, quam ego immolábo vobis:
39	20	et saturabímini super mensam meam de equo, et équite forti, et de univérsis viris bellatóribus, ait Dóminus Deus.
39	21	Et ponam glóriam meam in géntibus: et vidébunt omnes gentes judícium meum, quod fécerim, et manum meam, quam posúerim super eos.
39	22	Et scient domus Israël quia ego Dóminus Deus eórum, a die illa et deínceps.
39	23	Et scient gentes quóniam in iniquitáte sua capta sit domus Israël, eo quod derelíquerint me, et abscónderim fáciem meam ab eis: et tradíderim eos in manus hóstium, et cecíderint in gládio univérsi.
39	24	Juxta immundítiam eórum, et scelus feci eis, et abscóndi fáciem meam ab illis.
39	25	Proptérea hæc dicit Dóminus Deus: Nunc redúcam captivitátem Jacob, et miserébor omnis domus Israël, et assúmam zelum pro nómine sancto meo.
39	26	Et portábunt confusiónem suam, et omnem prævaricatiónem, qua prævaricáti sunt in me, cum habitáverint in terra sua confidénter, néminem formidántes:
39	27	et redúxero eos de pópulis, et congregávero de terris inimicórum suórum, et sanctificátus fúero in eis, in óculis géntium plurimárum.
39	28	Et scient quia ego Dóminus Deus eórum, eo quod transtúlerim eos in natiónes, et congregáverim eos super terram suam, et non derelíquerim quemquam ex eis ibi.
39	29	Et non abscóndam ultra fáciem meam ab eis, eo quod effúderim spíritum meum super omnem domum Israël, ait Dóminus Deus.
40	1	In vigésimo quinto anno transmigratiónis nostræ, in exórdio anni, décima mensis, quartodécimo anno postquam percússa est cívitas: in ipsa hac die, facta est super me manus Dómini, et addúxit me illuc.
40	2	In visiónibus Dei addúxit me in terram Israël, et dimísit me super montem excélsum nimis: super quem erat quasi ædifícium civitátis vergéntis ad austrum.
40	3	Et introdúxit me illuc: et ecce vir, cujus erat spécies quasi spécies æris, et funículus líneus in manu ejus, et cálamus mensúræ in manu ejus: stabat autem in porta.
40	4	Et locútus est ad me idem vir: Fili hóminis vide óculis tuis, et áuribus tuis audi, et pone cor tuum in ómnia, quæ ego osténdam tibi: quia ut ostendántur tibi addúctus es huc: annúntia ómnia, quæ tu vides, dómui Israël.
40	5	Et ecce murus forínsecus in circúitu domus úndique: et in manu viri cálamus mensúræ sex cubitórum, et palmo: et mensus est latitúdinem ædifícii cálamo uno, altitúdinem quoque cálamo uno.
40	6	Et venit ad portam, quæ respiciébat viam orientálem, et ascéndit per gradus ejus: et mensus est limen portæ cálamo uno latitúdinem, id est, limen unum cálamo uno in latitúdine.
40	7	Et thálamum uno cálamo in longum, et uno cálamo in latum: et inter thálamos, quinque cúbitos.
40	8	Et limen portæ, juxta vestíbulum portæ intrínsecus, cálamo uno.
40	9	Et mensus est vestíbulum portæ octo cubitórum, et frontem ejus duóbus cúbitis: vestíbulum autem portæ erat intrínsecus.
40	10	Porro thálami portæ ad viam orientálem, tres hinc et tres inde: mensúra una trium, et mensúra una fróntium ex utráque parte.
40	11	Et mensus est latitúdinem líminis portæ decem cubitórum, et longitúdinem portæ trédecim cubitórum:
40	12	et márginem ante thálamos, cúbiti uníus: et cúbitus unus finis utrínque: thálami autem sex cubitórum erant hinc et inde.
40	13	Et mensus est portam a tecto thálami usque ad tectum ejus, latitúdinem vigínti quinque cubitórum: óstium contra óstium.
40	14	Et fecit frontes per sexagínta cúbitos: et ad frontem átrium portæ úndique per circúitum.
40	15	Et ante fáciem portæ, quæ pertingébat usque ad fáciem vestíbuli portæ interióris, quinquagínta cúbitos.
40	16	Et fenéstras oblíquas in thálamis, et in fróntibus eórum, quæ erant intra portam úndique per circúitum: simíliter autem erant et in vestíbulis fenéstræ per gyrum intrínsecus, et ante frontes pictúra palmárum.
40	17	Et edúxit me ad átrium extérius: et ecce gazophylácia, et paviméntum stratum lápide in átrio per circúitum: trigínta gazophylácia in circúitu paviménti.
40	18	Et paviméntum in fronte portárum, secúndum longitúdinem portárum erat inférius.
40	19	Et mensus est latitúdinem a fácie portæ inferióris usque ad frontem átrii interióris extrínsecus, centum cúbitos ad oriéntem, et ad aquilónem.
40	20	Portam quoque, quæ respiciébat viam aquilónis átrii exterióris, mensus est tam in longitúdine, quam in latitúdine.
40	21	Et thálamos ejus tres hinc, et tres inde: et frontem ejus, et vestíbulum ejus secúndum mensúram portæ prióris, quinquagínta cubitórum longitúdinem ejus, et latitúdinem vigínti quinque cubitórum.
40	22	Fenéstræ autem ejus, et vestíbulum, et sculptúræ secúndum mensúram portæ, quæ respiciébat ad oriéntem: et septem gráduum erat ascénsus ejus, et vestíbulum ante eam.
40	23	Et porta átrii interióris contra portam aquilónis, et orientálem: et mensus est a porta usque ad portam centum cúbitos.
40	24	Et edúxit me ad viam austrálem, et ecce porta, quæ respiciébat ad austrum: et mensus est frontem ejus, et vestíbulum ejus juxta mensúras superióres.
40	25	Et fenéstras ejus, et vestíbula in circúitu, sicut fenéstras céteras: quinquagínta cubitórum longitúdine, et latitúdine vigínti quinque cubitórum.
40	26	Et in grádibus septem ascendebátur ad eam: et vestíbulum ante fores ejus: et cælátæ palmæ erant, una hinc, et áltera inde, in fronte ejus.
40	27	Et porta átrii interióris in via austráli: et mensus est a porta usque ad portam in via austráli, centum cúbitos.
40	28	Et introdúxit me in átrium intérius ad portam austrálem: et mensus est portam juxta mensúras superióres.
40	29	Thálamum ejus, et frontem ejus, et vestíbulum ejus eísdem mensúris: et fenéstras ejus, et vestíbulum ejus in circúitu, quinquagínta cúbitos longitúdinis, et latitúdinis vigínti quinque cúbitos.
40	30	Et vestíbulum per gyrum longitúdine vigínti quinque cubitórum, et latitúdine quinque cubitórum.
40	31	Et vestíbulum ejus ad átrium extérius, et palmas ejus in fronte: et octo gradus erant, quibus ascendebátur per eam.
40	32	Et introdúxit me in átrium intérius, per viam orientálem: et mensus est portam secúndum mensúras superióres.
40	33	Thálamum ejus, et frontem ejus, et vestíbulum ejus, sicut supra: et fenéstras ejus, et vestíbula ejus in circúitu, longitúdine quinquagínta cubitórum, et latitúdine vigínti quinque cubitórum.
40	34	Et vestíbulum ejus, id est átrii exterióris, et palmæ cælátæ in fronte ejus, hinc et inde: et in octo grádibus ascénsus ejus.
40	35	Et introdúxit me ad portam, quæ respiciébat ad aquilónem: et mensus est secúndum mensúras superióres.
40	36	Thálamum ejus, et frontem ejus, et vestíbulum ejus, et fenéstras ejus per circúitum, longitúdine quinquagínta cubitórum, et latitúdine vigínti quinque cubitórum.
40	37	Et vestíbulum ejus respiciébat ad átrium extérius: et cælatúra palmárum in fronte ejus, hinc et inde: et in octo grádibus ascénsus ejus.
40	38	Et per síngula gazophylácia óstium in fróntibus portárum: ibi lavábant holocáustum.
40	39	Et in vestíbulo portæ, duæ mensæ hinc, et duæ mensæ inde: ut immolétur super eas holocáustum, et pro peccáto et pro delícto.
40	40	Et ad latus extérius, quod ascéndit ad óstium portæ, quæ pergit ad aquilónem, duæ mensæ: et ad latus álterum, ante vestíbulum portæ, duæ mensæ.
40	41	Quátuor mensæ hinc, et quátuor mensæ inde: per látera portæ octo mensæ erant, super quas immolábant.
40	42	Quátuor autem mensæ ad holocáustum de lapídibus quadris exstrúctæ, longitúdine cúbiti uníus et dimídii, et latitúdine cúbiti uníus et dimídii, et altitúdine cúbiti uníus: super quas ponant vasa, in quibus immolátur holocáustum, et víctima.
40	43	Et lábia eárum palmi uníus, refléxa intrínsecus per circúitum: super mensas autem carnes oblatiónis.
40	44	Et extra portam interiórem, gazophylácia cantórum in átrio interióri, quod erat in látere portæ respiciéntis ad aquilónem: et fácies eórum contra viam austrálem, una ex látere portæ orientális, quæ respiciébat ad viam aquilónis.
40	45	Et dixit ad me: Hoc est gazophylácium, quod réspicit viam meridiánam, sacerdótum erit, qui éxcubant in custódiis templi.
40	46	Porro gazophylácium, quod réspicit ad viam aquilónis, sacerdótum erit, qui éxcubant ad ministérium altáris: isti sunt fílii Sadoc, qui accédunt de fíliis Levi ad Dóminum ut minístrent ei.
40	47	Et mensus est átrium longitúdine centum cubitórum, et latitúdine centum cubitórum per quadrum: et altáre ante fáciem templi.
40	48	Et introdúxit me in vestíbulum templi: et mensus est vestíbulum quinque cúbitis hinc, et quinque cúbitis inde: et latitúdinem portæ trium cubitórum hinc, et trium cubitórum inde.
40	49	Longitúdinem autem vestíbuli vigínti cubitórum, et latitúdinem úndecim cubitórum, et octo grádibus ascendebátur ad eam. Et colúmnæ erant in fróntibus: una hinc, et áltera inde.
41	1	Et introdúxit me in templum, et mensus est frontes: sex cúbitos latitúdinis hinc, et sex cúbitos latitúdinis inde, latitúdinem tabernáculi.
41	2	Et latitúdo portæ decem cubitórum erat: et látera portæ, quinque cúbitis hinc, et quinque cúbitis inde: et mensus est longitúdinem ejus quadragínta cubitórum, et latitúdinem vigínti cubitórum.
41	3	Et introgréssus intrínsecus, mensus est in fronte portæ duos cúbitos: et portam, sex cubitórum: et latitúdinem portæ septem cubitórum.
41	4	Et mensus est longitúdinem ejus vigínti cubitórum, et latitúdinem ejus vigínti cubitórum, ante fáciem templi: et dixit ad me: Hoc est sanctum sanctórum.
41	5	Et mensus est paríetem domus sex cubitórum: et latitúdinem láteris quátuor cubitórum úndique per circúitum domus.
41	6	Látera autem, latus ad latus, bis trigínta tria: et erant eminéntia, quæ ingrederéntur per paríetem domus, in latéribus per circúitum, ut continérent, et non attíngerent paríetem templi.
41	7	Et platéa erat in rotúndum, ascéndens sursum per cóchleam, et in cœnáculum templi deferébat per gyrum: idcírco látius erat templum in superióribus: et sic de inferióribus ascendebátur ad superióra in médium.
41	8	Et vidi in domo altitúdinem per circúitum, fundáta látera ad mensúram cálami sex cubitórum spátio:
41	9	et latitúdinem per paríetem láteris forínsecus quinque cubitórum: et erat intérior domus in latéribus domus.
41	10	Et inter gazophylácia latitúdinem vigínti cubitórum in circúitu domus úndique,
41	11	et óstium láteris ad oratiónem: óstium unum ad viam aquilónis, et óstium unum ad viam austrálem: et latitúdinem loci ad oratiónem, quinque cubitórum in circúitu.
41	12	Et ædifícium, quod erat separátum, versúmque ad viam respiciéntem ad mare, latitúdinis septuagínta cubitórum: páries autem ædifícii, quinque cubitórum latitúdinis per circúitum: et longitúdo ejus nonagínta cubitórum.
41	13	Et mensus est domus longitúdinem, centum cubitórum: et quod separátum erat ædifícium, et paríetes ejus, longitúdinis centum cubitórum.
41	14	Latitúdo autem ante fáciem domus: et ejus, quod erat separátum contra oriéntem, centum cubitórum.
41	15	Et mensus est longitúdinem ædifícii contra fáciem ejus, quod erat separátum ad dorsum: éthecas ex utráque parte centum cubitórum: et templum intérius, et vestíbula átrii.
41	16	Límina, et fenéstras oblíquas, et éthecas in circúitu per tres partes, contra uniuscujúsque limen, stratúmque ligno per gyrum in circúitu: terra autem usque ad fenéstras, et fenéstræ clausæ super óstia.
41	17	Et usque ad domum interiórem, et forínsecus per omnem paríetem in circúitu, intrínsecus et forínsecus, ad mensúram.
41	18	Et fabrefácta chérubim et palmæ: et palma inter cherub et cherub, duásque fácies habébat cherub.
41	19	Fáciem hóminis juxta palmam ex hac parte, et fáciem leónis juxta palmam ex ália parte: expréssam per omnem domum in circúitu.
41	20	De terra usque ad superióra portæ, chérubim, et palmæ cælátæ erant in paríete templi.
41	21	Limen quadrángulum, et fácies sanctuárii, aspéctus contra aspéctum.
41	22	Altáris lígnei trium cubitórum altitúdo, et longitúdo ejus duórum cubitórum: et ánguli ejus, et longitúdo ejus, et paríetes ejus lígnei. Et locútus est ad me: Hæc est mensa coram Dómino.
41	23	Et duo óstia erant in templo, et in sanctuário.
41	24	Et in duóbus óstiis ex utráque parte bina erant ostíola, quæ in se ínvicem plicabántur: bina enim óstia erant ex utráque parte ostiórum.
41	25	Et cæláta erant in ipsis óstiis templi chérubim, et sculptúræ palmárum, sicut in pariétibus quoque expréssæ erant: quam ob rem et grossióra erant ligna in vestíbuli fronte forínsecus.
41	26	Super quæ fenéstræ oblíquæ, et similitúdo palmárum hinc atque inde in humérulis vestíbuli, secúndum látera domus, latitudinémque paríetum.
42	1	Et edúxit me in átrium extérius, per viam ducéntem ad aquilónem, et introdúxit me in gazophylácium, quod erat contra separátum ædifícium, et contra ædem vergéntem ad aquilónem.
42	2	In fácie longitúdinis, centum cúbitos óstii aquilónis, et latitúdinis quinquagínta cúbitos,
42	3	contra vigínti cúbitos átrii interióris, et contra paviméntum stratum lápide átrii exterióris, ubi erat pórticus juncta portícui tríplici.
42	4	Et ante gazophylácia deambulátio decem cubitórum latitúdinis, ad interióra respíciens viæ cúbiti uníus. Et óstia eórum ad aquilónem:
42	5	ubi erant gazophylácia in superióribus humilióra: quia supportábant pórticus, quæ ex illis eminébant de inferióribus, et de médiis ædifícii.
42	6	Trístega enim erant, et non habébant colúmnas, sicut erant colúmnæ atriórum: proptérea eminébant de inferióribus, et de médiis a terra cúbitis quinquagínta.
42	7	Et períbolus extérior secúndum gazophylácia, quæ erant in via átrii exterióris ante gazophylácia: longitúdo ejus quinquagínta cubitórum.
42	8	Quia longitúdo erat gazophylaciórum átrii exterióris, quinquagínta cubitórum: et longitúdo ante fáciem templi, centum cubitórum.
42	9	Et erat subter gazophylácia hæc intróitus ab oriénte, ingrediéntium in ea de átrio exterióri.
42	10	In latitúdine períboli átrii, quod erat contra viam orientálem, in fáciem ædifícii separáti, et erant ante ædifícium gazophylácia.
42	11	Et via ante fáciem eórum, juxta similitúdinem gazophylaciórum, quæ erant in via aquilónis: secúndum longitúdinem eórum, sic et latitúdo eórum, et omnis intróitus eórum, et similitúdines, et óstia eórum.
42	12	Secúndum óstia gazophylaciórum, quæ erant in via respiciénte ad notum: óstium in cápite viæ, quæ via erat ante vestíbulum separátum per viam orientálem ingrediéntibus.
42	13	Et dixit ad me: Gazophylácia aquilónis, et gazophylácia austri, quæ sunt ante ædifícium separátum, hæc sunt gazophylácia sancta, in quibus vescúntur sacerdótes, qui appropínquant ad Dóminum in sancta sanctórum: ibi ponent sancta sanctórum, et oblatiónem pro peccáto, et pro delícto: locus enim sanctus est.
42	14	Cum autem ingréssi fúerint sacerdótes, non egrediéntur de sanctis in átrium extérius: et ibi repónent vestiménta sua, in quibus minístrant, quia sancta sunt: vestientúrque vestiméntis áliis, et sic procédent ad pópulum.
42	15	Cumque complésset mensúras domus interióris, edúxit me per viam portæ, quæ respiciébat ad viam orientálem: et mensus est eam úndique per circúitum.
42	16	Mensus est autem contra ventum orientálem cálamo mensúræ, quingéntos cálamos in cálamo mensúræ per circúitum.
42	17	Et mensus est contra ventum aquilónis quingéntos cálamos in cálamo mensúræ per gyrum.
42	18	Et ad ventum austrálem mensus est quingéntos cálamos in cálamo mensúræ per circúitum.
42	19	Et ad ventum occidentálem mensus est quingéntos cálamos in cálamo mensúræ.
42	20	Per quátuor ventos mensus est murum ejus úndique per circúitum, longitúdinem quingentórum cubitórum, et latitúdinem quingentórum cubitórum, dividéntem inter sanctuárium et vulgi locum.
43	1	Et duxit me ad portam, quæ respiciébat ad viam orientálem.
43	2	Et ecce glória Dei Israël ingrediebátur per viam orientálem: et vox erat ei quasi vox aquárum multárum, et terra splendébat a majestáte ejus.
43	3	Et vidi visiónem secúndum spéciem, quam víderam quando venit ut dispérderet civitátem: et spécies secúndum aspéctum, quem víderam juxta flúvium Chobar: et cécidi super fáciem meam.
43	4	Et majéstas Dómini ingréssa est templum per viam portæ, quæ respiciébat ad oriéntem.
43	5	Et elevávit me spíritus, et introdúxit me in átrium intérius: et ecce repléta erat glória Dómini domus.
43	6	Et audívi loquéntem ad me de domo: et vir, qui stabat juxta me,
43	7	dixit ad me: Fili hóminis, locus sólii mei, et locus vestigiórum pedum meórum, ubi hábito in médio filiórum Israël in ætérnum: et non pólluent ultra domus Israël nomen sanctum meum, ipsi et reges eórum, in fornicatiónibus suis, et in ruínis regum suórum, et in excélsis.
43	8	Qui fabricáti sunt limen suum juxta limen meum, et postes suos juxta postes meos: et murus erat inter me et eos: et polluérunt nomen sanctum meum in abominatiónibus, quas fecérunt: propter quod consúmpsi eos in ira mea.
43	9	Nunc ergo repéllant procul fornicatiónem suam, et ruínas regum suórum a me: et habitábo in médio eórum semper.
43	10	Tu autem fili hóminis osténde dómui Israël templum, et confundántur ab iniquitátibus suis, et metiántur fábricam:
43	11	et erubéscant ex ómnibus, quæ fecérunt: figúram domus, et fábricæ ejus éxitus, et intróitus, et omnem descriptiónem ejus, et univérsa præcépta ejus, cunctúmque órdinem ejus, et omnes leges ejus osténde eis, et scribes in óculis eórum: ut custódiant omnes descriptiónes ejus, et præcépta illíus, et fáciant ea.
43	12	Ista est lex domus in summitáte montis: omnis finis ejus in circúitu, sanctum sanctórum est: hæc est ergo lex domus.
43	13	Istæ autem mensúræ altáris in cúbito veríssimo, qui habébat cúbitum, et palmum: in sinu ejus erat cúbitus, et cúbitus in latitúdine, et definítio ejus usque ad lábium ejus, et in circúitu, palmus unus: hæc quoque erat fossa altáris.
43	14	Et de sinu terræ usque ad crepídinem novíssimam duo cúbiti, et latitúdo cúbiti uníus: et a crepídine minóre usque ad crepídinem majórem quátuor cúbiti, et latitúdo cúbiti uníus.
43	15	Ipse autem Ariel quátuor cubitórum: et ab Ariel usque ad sursum córnua quátuor.
43	16	Et Ariel duódecim cubitórum in longitúdine per duódecim cúbitos latitúdinis: quadrangulátum æquis latéribus.
43	17	Et crepído quatuórdecim cubitórum longitúdinis per quatuórdecim cúbitos latitúdinis in quátuor ángulis ejus: et coróna in circúitu ejus dimídii cúbiti, et sinus ejus uníus cúbiti per circúitum: gradus autem ejus versi ad oriéntem.
43	18	Et dixit ad me: Fili hóminis, hæc dicit Dóminus Deus: Hi sunt ritus altáris, in quacúmque die fúerit fabricátum, ut offerátur super illud holocáustum, et effundátur sanguis.
43	19	Et dabis sacerdótibus et Levítis, qui sunt de sémine Sadoc, qui accédunt ad me, ait Dóminus Deus, ut ófferant mihi vítulum de arménto pro peccáto.
43	20	Et assúmens de sánguine ejus, pones super quátuor córnua ejus, et super quátuor ángulos crepídinis, et super corónam in circúitu: et mundábis illud, et expiábis.
43	21	Et tolles vítulum, qui oblátus fúerit pro peccáto: et combúres eum in separáto loco domus, extra sanctuárium.
43	22	Et in die secúnda ófferes hircum caprárum immaculátum pro peccáto: et expiábunt altáre sicut expiavérunt in vítulo.
43	23	Cumque compléveris éxpians illud, ófferes vítulum de arménto immaculátum, et aríetem de grege immaculátum.
43	24	Et ófferes eos in conspéctu Dómini: et mittent sacerdótes super eos sal, et ófferent eos holocáustum Dómino.
43	25	Septem diébus fácies hircum pro peccáto quotídie: et vítulum de arménto, et aríetem de pecóribus immaculátos ófferent.
43	26	Septem diébus expiábunt altáre, et mundábunt illud: et implébunt manum ejus.
43	27	Explétis autem diébus, in die octáva et ultra, fácient sacerdótes super altáre holocáusta vestra, et quæ pro pace ófferunt: et placátus ero vobis, ait Dóminus Deus.
44	1	Et convértit me ad viam portæ sanctuárii exterióris, quæ respiciébat ad oriéntem: et erat clausa.
44	2	Et dixit Dóminus ad me: Porta hæc clausa erit: non aperiétur, et vir non transíbit per eam: quóniam Dóminus Deus Israël ingréssus est per eam: erítque clausa
44	3	príncipi. Princeps ipse sedébit in ea, ut cómedat panem coram Dómino: per viam portæ vestíbuli ingrediétur, et per viam ejus egrediétur.
44	4	Et addúxit me per viam portæ aquilónis in conspéctu domus: et vidi, et ecce implévit glória Dómini domum Dómini: et cécidi in fáciem meam.
44	5	Et dixit ad me Dóminus: Fili hóminis pone cor tuum, et vide óculis tuis, et áuribus tuis audi ómnia, quæ ego loquor ad te de univérsis cæremóniis domus Dómini, et de cunctis légibus ejus: et pones cor tuum in viis templi per omnes éxitus sanctuárii.
44	6	Et dices ad exasperántem me domum Israël: Hæc dicit Dóminus Deus: Suffíciant vobis ómnia scélera vestra domus Israël:
44	7	eo quod indúcitis fílios aliénos incircumcísos corde, et incircumcísos carne, ut sint in sanctuário meo, et pólluant domum meam: et offértis panes meos, ádipem et sánguinem, et dissólvitis pactum meum in ómnibus sceléribus vestris.
44	8	Et non servástis præcépta sanctuárii mei, et posuístis custódes observatiónum meárum in sanctuário meo vobismetípsis.
44	9	Hæc dicit Dóminus Deus: Omnis alienígena incircumcísus corde, et incircumcísus carne, non ingrediétur sanctuárium meum: omnis fílius aliénus, qui est in médio filiórum Israël.
44	10	Sed et Levítæ, qui longe recessérunt a me in erróre filiórum Israël, et erravérunt a me post idóla sua, et portavérunt iniquitátem suam,
44	11	erunt in sanctuário meo ædítui, et janitóres portárum domus, et minístri domus: ipsi mactábunt holocáusta, et víctimas pópuli: et ipsi stabunt in conspéctu eórum, ut minístrent eis.
44	12	Pro eo quod ministravérunt illis in conspéctu idolórum suórum, et facti sunt dómui Israël in offendículum iniquitátis: idcírco levávi manum meam super eos, ait Dóminus Deus, et portábunt iniquitátem suam:
44	13	et non appropinquábunt ad me ut sacerdótio fungántur mihi, neque accédent ad omne sanctuárium meum juxta sancta sanctórum: sed portábunt confusiónem suam, et scélera sua, quæ fecérunt.
44	14	Et dabo eos janitóres domus in omni ministério ejus, et in univérsis, quæ fient in ea.
44	15	Sacerdótes autem et Levítæ, fílii Sadoc, qui custodiérunt cæremónias sanctuárii mei, cum errárent fílii Israël a me, ipsi accédent ad me ut minístrent mihi: et stabunt in conspéctu meo, ut ófferant mihi ádipem et sánguinem, ait Dóminus Deus.
44	16	Ipsi ingrediéntur sanctuárium meum, et ipsi accédent ad mensam meam, ut minístrent mihi, et custódiant cæremónias meas.
44	17	Cumque ingrediéntur portas átrii interióris, véstibus líneis induéntur: nec ascéndet super eos quidquam láneum, quando minístrant in portis átrii interióris et intrínsecus.
44	18	Vittæ líneæ erunt in capítibus eórum, et feminália línea erunt in lumbis eórum, et non accingéntur in sudóre.
44	19	Cumque egrediéntur átrium extérius ad pópulum, éxuent se vestiméntis suis, in quibus ministráverant, et repónent ea in gazophylácio sanctuárii: et véstient se vestiméntis áliis, et non sanctificábunt pópulum in véstibus suis.
44	20	Caput autem suum non radent, neque comam nútrient: sed tondéntes attóndent cápita sua.
44	21	Et vinum non bibet omnis sacérdos, quando ingressúrus est átrium intérius.
44	22	Et víduam, et repudiátam non accípient uxóres, sed vírgines de sémine domus Israël: sed et víduam, quæ fúerit vídua a sacerdóte, accípient.
44	23	Et pópulum meum docébunt quid sit inter sanctum et pollútum, et inter mundum et immúndum osténdent eis.
44	24	Et cum fúerit controvérsia, stabunt in judíciis meis, et judicábunt: leges meas, et præcépta mea in ómnibus solemnitátibus meis custódient, et sábbata mea sanctificábunt.
44	25	Et ad mórtuum hóminem non ingrediéntur, ne polluántur, nisi ad patrem et matrem, et fílium et fíliam, et fratrem et sorórem, quæ álterum virum non habúerit: in quibus contaminabúntur.
44	26	Et postquam fúerit emundátus, septem dies numerabúntur ei.
44	27	Et in die intróitus sui in sanctuárium ad átrium intérius, ut minístret mihi in sanctuário, ófferet pro peccáto suo, ait Dóminus Deus.
44	28	Non erit autem eis heréditas, ego heréditas eórum: et possessiónem non dábitis eis in Israël, ego enim posséssio eórum.
44	29	Víctimam et pro peccáto et pro delícto ipsi cómedent: et omne votum in Israël ipsórum erit.
44	30	Et primitíva ómnium primogenitórum, et ómnia libaménta ex ómnibus, quæ offerúntur, sacerdótum erunt: et primitíva cibórum vestrórum dábitis sacerdóti, ut repónat benedictiónem dómui tuæ.
44	31	Omne morticínum, et captum a béstia, de ávibus et de pecóribus, non cómedent sacerdótes.
45	1	Cumque cœpéritis terram divídere sortíto, separáte primítias Dómino, sanctificátum de terra, longitúdine vigínti quinque míllia, et latitúdine decem míllia: sanctificátum erit in omni término ejus per circúitum.
45	2	Et erit ex omni parte sanctificátum quingéntos per quingéntos, quadrifáriam per circúitum, et quinquagínta cúbitis in suburbána ejus per gyrum.
45	3	Et a mensúra ista mensurábis longitúdinem vigínti quinque míllium, et latitúdinem decem míllium, et in ipso erit templum, sanctúmque sanctórum.
45	4	Sanctificátum de terra erit sacerdótibus minístris sanctuárii, qui accédunt ad ministérium Dómini: et erit eis locus in domos, et in sanctuárium sanctitátis.
45	5	Vigínti quinque autem míllia longitúdinis, et decem míllia latitúdinis erunt Levítis, qui minístrant dómui: ipsi possidébunt vigínti gazophylácia.
45	6	Et possessiónem civitátis dábitis quinque míllia latitúdinis, et longitúdinis vigínti quinque míllia, secúndum separatiónem sanctuárii, omni dómui Israël.
45	7	Príncipi quoque hinc et inde in separatiónem sanctuárii, et in possessiónem civitátis, contra fáciem separatiónis sanctuárii, et contra fáciem possessiónis urbis, a látere maris usque ad mare, et a látere oriéntis usque ad oriéntem: longitúdinis autem juxta unamquámque partem, a término occidentáli usque ad términum orientálem.
45	8	De terra erit ei posséssio in Israël, et non depopulabúntur ultra príncipes pópulum meum: sed terram dabunt dómui Israël secúndum tribus eórum.
45	9	Hæc dicit Dóminus Deus: Suffíciat vobis príncipes Israël: iniquitátem et rapínas intermíttite, et judícium et justítiam fácite, separáte confínia vestra a pópulo meo, ait Dóminus Deus.
45	10	Statéra justa, et ephi justum, et batus justus erit vobis.
45	11	Ephi, et batus æquália, et uníus mensúræ erunt: ut cápiat décimam partem cori batus, et décimam partem cori ephi: juxta mensúram cori erit æqua librátio eórum.
45	12	Siclus autem vigínti óbolos habet: porro vigínti sicli, et vigínti quinque sicli, et quíndecim sicli, mnam fáciunt.
45	13	Et hæ sunt primítiæ, quas tollétis: sextam partem ephi de coro fruménti, et sextam partem ephi de coro hórdei.
45	14	Mensúra quoque ólei, batus ólei, décima pars cori est: et decem bati corum fáciunt, quia decem bati implent corum.
45	15	Et aríetem unum de grege ducentórum de his, quæ nútriunt Israël, in sacrifícium, et in holocáustum, et in pacífica, ad expiándum pro eis, ait Dóminus Deus.
45	16	Omnis pópulus terræ tenébitur primítiis his príncipi in Israël.
45	17	Et super príncipem erunt holocáusta, et sacrifícium, et libámina, in solemnitátibus, et in caléndis, et in sábbatis, et in univérsis solemnitátibus domus Israël: ipse fáciet pro peccáto sacrifícium, et holocáustum, et pacífica, ad expiándum pro domo Israël.
45	18	Hæc dicit Dóminus Deus: In primo mense, una mensis, sumes vítulum de arménto immaculátum, et expiábis sanctuárium.
45	19	Et tollet sacérdos de sánguine quod erit pro peccáto: et ponet in póstibus domus, et in quátuor ángulis crepídinis altáris, et in póstibus portæ átrii interióris.
45	20	Et sic fácies in séptima mensis pro unoquóque, qui ignorávit, et erróre decéptus est, et expiábis pro domo.
45	21	In primo mense, quartadécima die mensis, erit vobis Paschæ solémnitas: septem diébus ázyma comedéntur.
45	22	Et fáciet princeps in die illa, pro se et pro univérso pópulo terræ, vítulum pro peccáto.
45	23	Et in septem diérum solemnitáte fáciet holocáustum Dómino, septem vítulos et septem aríetes immaculátos, quotídie septem diébus: et pro peccáto hircum caprárum quotídie.
45	24	Et sacrifícium ephi per vítulum, et ephi per aríetem fáciet: et ólei hin per síngula ephi.
45	25	Séptimo mense, quintadécima die mensis, in solemnitáte fáciet sicut supra dicta sunt per septem dies: tam pro peccáto, quam pro holocáusto, et in sacrifício, et in óleo.
46	1	Hæc dicit Dóminus Deus: Porta átrii interióris, quæ réspicit ad oriéntem, erit clausa sex diébus, in quibus opus fit: die autem sábbati aperiétur, sed et in die calendárum aperiétur.
46	2	Et intrábit princeps per viam vestíbuli portæ déforis, et stabit in límine portæ: et fácient sacerdótes holocáustum ejus, et pacífica ejus: et adorábit super limen portæ, et egrediétur: porta autem non claudétur usque ad vésperam.
46	3	Et adorábit pópulus terræ ad óstium portæ illíus in sábbatis, et in caléndis coram Dómino.
46	4	Holocáustum autem hoc ófferet princeps Dómino: in die sábbati, sex agnos immaculátos, et aríetem immaculátum,
46	5	et sacrifícium ephi per aríetem: in agnis autem sacrifícium quod déderit manus ejus: et ólei hin per síngula ephi.
46	6	In die autem calendárum vítulum de arménto immaculátum: et sex agni, et aríetes immaculáti erunt.
46	7	Et ephi per vítulum, ephi quoque per aríetem fáciet sacrifícium: de agnis autem sicut invénerit manus ejus: et ólei hin per síngula ephi.
46	8	Cumque ingressúrus est princeps, per viam vestíbuli portæ ingrediátur, et per eámdem viam éxeat.
46	9	Et cum intrábit pópulus terræ in conspéctu Dómini in solemnitátibus: qui ingréditur per portam aquilónis ut adóret, egrediátur per viam portæ meridiánæ: porro qui ingréditur per viam portæ meridiánæ, egrediátur per viam portæ aquilónis: non revertétur per viam portæ, per quam ingréssus est, sed e regióne illíus egrediétur.
46	10	Princeps autem in médio eórum cum ingrediéntibus ingrediétur, et cum egrediéntibus egrediétur.
46	11	Et in núndinis, et in solemnitátibus erit sacrifícium ephi per vítulum, et ephi per aríetem: agnis autem erit sacrifícium sicut invénerit manus ejus, et ólei hin per síngula ephi.
46	12	Cum autem fécerit princeps spontáneum holocáustum, aut pacífica voluntária Dómino: aperiétur ei porta, quæ réspicit ad oriéntem, et fáciet holocáustum suum, et pacífica sua, sicut fíeri solet in die sábbati: et egrediétur, claudetúrque porta postquam exíerit.
46	13	Et agnum ejúsdem anni immaculátum fáciet holocáustum quotídie Dómino: semper mane fáciet illud.
46	14	Et fáciet sacrifícium super eo cata mane mane sextam partem ephi, et de óleo tértiam partem hin, ut misceátur símilæ: sacrifícium Dómino legítimum, juge atque perpétuum.
46	15	Fáciet agnum, et sacrifícium, et óleum cata mane mane: holocáustum sempitérnum.
46	16	Hæc dicit Dóminus Deus: Si déderit princeps donum alícui de fíliis suis: heréditas ejus, filiórum suórum erit, possidébunt eam hereditárie.
46	17	Si autem déderit legátum de hereditáte sua uni servórum suórum, erit illíus usque ad annum remissiónis, et revertétur ad príncipem: heréditas autem ejus fíliis ejus erit.
46	18	Et non accípiet princeps de hereditáte pópuli per violéntiam, et de possessióne eórum: sed de possessióne sua hereditátem dabit fíliis suis, ut non dispergátur pópulus meus unusquísque a possessióne sua.
46	19	Et introdúxit me per ingréssum, qui erat ex látere portæ, in gazophylácia sanctuárii ad sacerdótes, quæ respiciébant ad aquilónem: et erat ibi locus vergens ad occidéntem.
46	20	Et dixit ad me: Iste est locus ubi coquent sacerdótes pro peccáto, et pro delícto: ubi coquent sacrifícium, ut non éfferant in átrium extérius, et sanctificétur pópulus.
46	21	Et edúxit me in átrium extérius, et circumdúxit me per quátuor ángulos átrii: et ecce atríolum erat in ángulo átrii, atríola síngula per ángulos átrii.
46	22	In quátuor ángulis átrii atríola dispósita, quadragínta cubitórum per longum, et trigínta per latum: mensúræ uníus quátuor erant.
46	23	Et páries per circúitum ámbiens quátuor atríola: et culínæ fabricátæ erant subter pórticus per gyrum.
46	24	Et dixit ad me: Hæc est domus culinárum, in qua coquent minístri domus Dómini víctimas pópuli.
47	1	Et convértit me ad portam domus, et ecce aquæ egrediebántur subter limen domus ad oriéntem: fácies enim domus respiciébat ad oriéntem: aquæ autem descendébant in latus templi dextrum ad merídiem altáris.
47	2	Et edúxit me per viam portæ aquilónis, et convértit me ad viam foras portam exteriórem, viam quæ respiciébat ad oriéntem: et ecce aquæ redundántes a látere dextro.
47	3	Cum egrederétur vir ad oriéntem, qui habébat funículum in manu sua, et mensus est mille cúbitos: et tradúxit me per aquam usque ad talos.
47	4	Rursúmque mensus est mille, et tradúxit me per aquam usque ad génua:
47	5	et mensus est mille, et tradúxit me per aquam usque ad renes. Et mensus est mille, torréntem, quem non pótui pertransíre, quóniam intumúerant aquæ profúndi torréntis, qui non potest transvadári.
47	6	Et dixit ad me: Certe vidísti fili hóminis. Et edúxit me, et convértit ad ripam torréntis.
47	7	Cumque me convertíssem, ecce in ripa torréntis ligna multa nimis ex utráque parte.
47	8	Et ait ad me: Aquæ istæ, quæ egrediúntur ad túmulos sábuli orientális, et descéndunt ad plana desérti, intrábunt mare, et exíbunt, et sanabúntur aquæ.
47	9	Et omnis ánima vivens, quæ serpit, quocúmque vénerit torrens, vivet: et erunt pisces multi satis, postquam vénerint illuc aquæ istæ: et sanabúntur, et vivent ómnia, ad quæ vénerit torrens.
47	10	Et stabunt super illas piscatóres, ab Engáddi usque ad Engállim siccátio sagenárum erit: plúrimæ spécies erunt píscium ejus, sicut pisces maris magni, multitúdinis nímiæ.
47	11	In littóribus autem ejus, et in palústribus non sanabúntur, quia in salínas dabúntur.
47	12	Et super torréntem oriétur in ripis ejus ex utráque parte omne lignum pomíferum: non défluet fólium ex eo, et non defíciet fructus ejus: per síngulos menses áfferet primitíva, quia aquæ ejus de sanctuário egrediéntur: et erunt fructus ejus in cibum, et fólia ejus ad medicínam.
47	13	Hæc dicit Dóminus Deus: Hic est términus, in quo possidébitis terram in duódecim tríbubus Israël: quia Joseph dúplicem funículum habet.
47	14	Possidébitis autem eam sínguli æque ut frater suus, super quam levávi manum meam ut darem pátribus vestris: et cadet terra hæc vobis in possessiónem.
47	15	Hic est autem términus terræ: ad plagam septentrionálem, a mari magno via Héthalon, veniéntibus Sedáda,
47	16	Emath, Bérotha, Sabárim, quæ est inter términum Damásci et confínium Emath, domus Tichon, quæ est juxta términum Auran.
47	17	Et erit términus a mari usque ad átrium Enon, términus Damásci: et ab aquilóne ad aquilónem, términus Emath plaga septentrionális.
47	18	Porro plaga orientális de médio Auran, et de médio Damásci, et de médio Gálaad, et de médio terræ Israël, Jordánis distérminans ad mare orientále, metiémini étiam plagam orientálem.
47	19	Plaga autem austrális meridiána, a Thamar usque ad Aquas contradictiónis Cades: et torrens usque ad mare magnum: et hæc est plaga ad merídiem austrális.
47	20	Et plaga maris, mare magnum a confínio per diréctum, donec vénias Emath: hæc est plaga maris.
47	21	Et dividétis terram istam vobis per tribus Israël:
47	22	et mittétis eam in hereditátem vobis, et ádvenis, qui accésserint ad vos, qui genúerint fílios in médio vestrum: et erunt vobis sicut indígenæ inter fílios Israël: vobíscum dívident possessiónem in médio tríbuum Israël.
47	23	In tribu autem quacúmque fúerit ádvena, ibi dábitis possessiónem illi, ait Dóminus Deus.
48	1	Et hæc nómina tríbuum a fínibus aquilónis juxta viam Héthalon pergéntibus Emath, átrium Enan términus Damásci ad aquilónem, juxta viam Emath. Et erit ei plaga orientális mare, Dan una.
48	2	Et super términum Dan, a plaga orientáli usque ad plagam maris, Aser una.
48	3	Et super términum Aser, a plaga orientáli usque ad plagam maris, Néphthali una.
48	4	Et super términum Néphthali, a plaga orientáli usque ad plagam maris, Manásse una.
48	5	Et super términum Manásse, a plaga orientáli usque ad plagam maris, Ephraim una.
48	6	Et super términum Ephraim, a plaga orientáli usque ad plagam maris, Ruben una.
48	7	Et super términum Ruben, a plaga orientáli usque ad plagam maris, Juda una.
48	8	Et super términum Juda, a plaga orientáli usque ad plagam maris, erunt primítiæ, quas separábitis, vigínti quinque míllibus latitúdinis et longitúdinis, sícuti síngulæ partes a plaga orientáli usque ad plagam maris: et erit sanctuárium in médio ejus.
48	9	Primítiæ, quas separábitis Dómino: longitúdo vigínti quinque míllibus, et latitúdo decem míllibus.
48	10	Hæ autem erunt primítiæ sanctuárii sacerdótum: ad aquilónem longitúdinis vigínti quinque míllia, et ad mare latitúdinis decem míllia, sed et ad oriéntem latitúdinis decem míllia, et ad merídiem longitúdinis vigínti quinque míllia: et erit sanctuárium Dómini in médio ejus.
48	11	Sacerdótibus sanctuárium erit de fíliis Sadoc, qui custodiérunt cæremónias meas, et non erravérunt cum errárent fílii Israël, sicut erravérunt et Levítæ.
48	12	Et erunt eis primítiæ de primítiis terræ sanctum sanctórum, juxta términum Levitárum.
48	13	Sed et Levítis simíliter, juxta fines sacerdótum, vigínti quinque míllia longitúdinis, et latitúdinis decem míllia. Omnis longitúdo vigínti et quinque míllium, et latitúdo decem míllium.
48	14	Et non venúmdabunt ex eo, neque mutábunt: neque transferéntur primítiæ terræ, quia sanctificátæ sunt Dómino.
48	15	Quinque míllia autem, quæ supérsunt in latitúdine per vigínti quinque míllia, profána erunt urbis in habitáculum, et in suburbána: et erit cívitas in médio ejus.
48	16	Et hæ mensúræ ejus: ad plagam septentrionálem, quingénta et quátuor míllia: et ad plagam meridiánam, quingénta et quátuor míllia: et ad plagam orientálem, quingénta et quátuor míllia: et ad plagam occidentálem, quingénta et quátuor míllia.
48	17	Erunt autem suburbána civitátis ad aquilónem, ducénta quinquagínta: et ad merídiem, ducénta quinquagínta: et ad oriéntem, ducénta quinquagínta: et ad mare, ducénta quinquagínta.
48	18	Quod autem réliquum fúerit in longitúdine secúndum primítias sanctuárii, decem míllia in oriéntem, et decem míllia in occidéntem, erunt sicut primítiæ sanctuárii: et erunt fruges ejus in panes his, qui sérviunt civitáti.
48	19	Serviéntes autem civitáti, operabúntur ex ómnibus tríbubus Israël.
48	20	Omnes primítiæ vigínti quinque míllium, per vigínti quinque míllia in quadrum, separabúntur in primítias sanctuárii, et in possessiónem civitátis.
48	21	Quod autem réliquum fúerit, príncipis erit ex omni parte primitiárum sanctuárii, et possessiónis civitátis e regióne vigínti quinque míllium primitiárum usque ad términum orientálem: sed et ad mare, e regióne vigínti quinque míllium usque ad términum maris, simíliter in pártibus príncipis erit: et erunt primítiæ sanctuárii, et sanctuárium templi in médio ejus.
48	22	De possessióne autem Levitárum, et de possessióne civitátis in médio pártium príncipis: erit inter términum Juda, et inter términum Bénjamin, et ad príncipem pertinébit.
48	23	Et réliquis tríbubus, a plaga orientáli usque ad plagam occidentálem, Bénjamin una.
48	24	Et contra términum Bénjamin, a plaga orientáli usque ad plagam occidentálem, Símeon una.
48	25	Et super términum Simeónis, a plaga orientáli usque ad plagam occidentálem, Issachar una.
48	26	Et super términum Issachar, a plaga orientáli usque ad plagam occidentálem, Zábulon una.
48	27	Et super términum Zábulon, a plaga orientáli usque ad plagam maris, Gad una.
48	28	Et super términum Gad, ad plagam austri in merídie: et erit finis de Thamar usque ad Aquas contradictiónis Cades, heréditas contra mare magnum.
48	29	Hæc est terra, quam mittétis in sortem tríbubus Israël: et hæ partitiónes eárum, ait Dóminus Deus.
48	30	Et hi egréssus civitátis: a plaga septentrionáli, quingéntos et quátuor míllibus mensurábis.
48	31	Et portæ civitátis ex nomínibus tríbuum Israël, portæ tres a septentrióne, porta Ruben una, porta Juda una, porta Levi una.
48	32	Et ad plagam orientálem, quingéntos et quátuor míllia: et portæ tres, porta Joseph una, porta Bénjamin una, porta Dan una.
48	33	Et ad plagam meridiánam, quingéntos et quátuor míllia metiéris: et portæ tres, porta Simeónis una, porta Issachar una, porta Zábulon una.
48	34	Et ad plagam occidentálem, quingéntos et quátuor míllia, et portæ eórum tres, porta Gad una, porta Aser una, porta Néphthali una.
48	35	Per circúitum, decem et octo míllia: et nomen civitátis ex illa die, Dóminus ibídem.
