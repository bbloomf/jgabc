1	1	Confortátus est ergo Sálomon fílius David in regno suo, et Dóminus Deus ejus erat cum eo, et magnificávit eum in excélsum.
1	2	Præcepítque Sálomon univérso Israéli, tribúnis, et centuriónibus, et dúcibus, et judícibus omnis Israël, et princípibus familiárum:
1	3	et ábiit cum univérsa multitúdine in excélsum Gábaon, ubi erat tabernáculum fœ́deris Dei, quod fecit Móyses fámulus Dei in solitúdine.
1	4	Arcam autem Dei addúxerat David de Cariathíarim in locum, quem præparáverat ei, et ubi fíxerat illi tabernáculum, hoc est, in Jerúsalem.
1	5	Altáre quoque ǽneum, quod fabricátus fúerat Beséleel fílius Uri fílii Hur, ibi erat coram tabernáculo Dómini: quod et requisívit Sálomon, et omnis ecclésia.
1	6	Ascendítque Sálomon ad altáre ǽneum, coram tabernáculo fœ́deris Dómini, et óbtulit in eo mille hóstias.
1	7	Ecce autem in ipsa nocte appáruit ei Deus, dicens: Póstula quod vis, ut dem tibi.
1	8	Dixítque Sálomon Deo: Tu fecísti cum David patre meo misericórdiam magnam, et constituísti me regem pro eo.
1	9	Nunc ergo Dómine Deus, impleátur sermo tuus, quem pollícitus es David patri meo: tu enim me fecísti regem super pópulum tuum multum, qui tam innumerábilis est, quam pulvis terræ.
1	10	Da mihi sapiéntiam et intelligéntiam, ut ingrédiar et egrédiar coram pópulo tuo: quis enim potest hunc pópulum tuum digne, qui tam grandis est, judicáre?
1	11	Dixit autem Deus ad Salomónem: Quia hoc magis plácuit cordi tuo, et non postulásti divítias, et substántiam, et glóriam, neque ánimas eórum qui te óderant, sed nec dies vitæ plúrimos: petísti autem sapiéntiam et sciéntiam, ut judicáre possis pópulum meum, super quem constítui te regem:
1	12	sapiéntia et sciéntia data sunt tibi: divítias autem et substántiam et glóriam dabo tibi, ita ut nullus in régibus nec ante te nec post te fúerit símilis tui.
1	13	Venit ergo Sálomon ab excélso Gábaon in Jerúsalem coram tabernáculo fœ́deris, et regnávit super Israël.
1	14	Congregavítque sibi currus et équites, et facti sunt ei mille quadringénti currus, et duódecim míllia équitum: et fecit eos esse in úrbibus quadrigárum, et cum rege in Jerúsalem.
1	15	Præbuítque rex argéntum et aurum in Jerúsalem quasi lápides, et cedros quasi sycómoros, quæ nascúntur in campéstribus multitúdine magna.
1	16	Adducebántur autem ei equi de Ægýpto et de Coa a negotiatóribus regis, qui ibant et emébant prétio,
1	17	quadrígam equórum sexcéntis argénteis, et equum centum quinquagínta: simíliter de univérsis regnis Hethæórum, et a régibus Sýriæ émptio celebrabátur.
2	1	Decrévit autem Sálomon ædificáre domum nómini Dómini, et palátium sibi.
2	2	Et numerávit septuagínta míllia virórum portántium húmeris, et octogínta míllia qui cǽderent lápides in móntibus, præpositósque eórum tria míllia sexcéntos.
2	3	Misit quoque ad Hiram regem Tyri, dicens: Sicut egísti cum David patre meo, et misísti ei ligna cédrina ut ædificáret sibi domum, in qua et habitávit:
2	4	sic fac mecum ut ædíficem domum nómini Dómini Dei mei, ut cónsecrem eam ad adoléndum incénsum coram illo, et fumigánda arómata, et ad propositiónem panum sempitérnam, et ad holocautómata mane, et véspere, sábbatis quoque, et neoméniis, et solemnitátibus Dómini Dei nostri in sempitérnum, quæ mandáta sunt Israéli.
2	5	Domus enim, quam ædificáre cúpio, magna est: magnus est enim Deus noster super omnes deos.
2	6	Quis ergo póterit prævalére, ut ædíficet ei dignam domum? si cælum, et cæli cælórum cápere eum néqueunt: quantus ego sum, ut possim ædificáre ei domum? sed ad hoc tantum, ut adoleátur incénsum coram illo.
2	7	Mitte ergo mihi virum erudítum, qui nóverit operári in auro, et argénto, ære, et ferro, púrpura, cóccino, et hyacíntho: et qui sciat scúlpere cælatúras cum his artifícibus, quos mecum hábeo in Judǽa, et Jerúsalem, quos præparávit David pater meus.
2	8	Sed et ligna cédrina mitte mihi, et arcéuthina, et pínea de Líbano: scio enim quod servi tui nóverint cǽdere ligna de Líbano: et erunt servi mei cum servis tuis,
2	9	ut paréntur mihi ligna plúrima. Domus enim, quam cúpio ædificáre, magna est nimis, et ínclyta.
2	10	Prætérea operáriis, qui cæsúri sunt ligna, servis tuis, dabo in cibária trítici coros vigínti míllia, et hórdei coros tótidem, et vini vigínti míllia metrétas, ólei quoque sata vigínti míllia.
2	11	Dixit autem Hiram rex Tyri per lítteras, quas míserat Salomóni: Quia diléxit Dóminus pópulum suum, idcírco te regnáre fecit super eum.
2	12	Et áddidit, dicens: Benedíctus Dóminus Deus Israël, qui fecit cælum et terram, qui dedit David regi fílium sapiéntem et erudítum et sensátum atque prudéntem, ut ædificáret domum Dómino, et palátium sibi.
2	13	Misi ergo tibi virum prudéntem et scientíssimum Hiram, patrem meum,
2	14	fílium mulíeris de filiábus Dan, cujus pater fuit Týrius, qui novit operári in auro, et argénto, ære, et ferro, et mármore, et lignis, in púrpura quoque, et hyacíntho, et bysso, et cóccino: et qui scit cæláre omnem sculptúram, et adinveníre prudénter quodcúmque in ópere necessárium est cum artifícibus tuis, et cum artifícibus dómini mei David patris tui.
2	15	Tríticum ergo, et hórdeum, et óleum, et vinum, quæ pollícitus es dómine mi, mitte servis tuis.
2	16	Nos autem cædémus ligna de Líbano, quot necessária habúeris, et applicábimus ea rátibus per mare in Joppe: tuum autem erit transférre ea in Jerúsalem.
2	17	Numerávit ígitur Sálomon omnes viros prosélytos, qui erant in terra Israël, post dinumeratiónem, quam dinumerávit David pater ejus, et invénti sunt centum quinquagínta míllia, et tria míllia sexcénti.
2	18	Fecítque ex eis septuagínta míllia, qui húmeris ónera portárent, et octogínta míllia, qui lápides in móntibus cǽderent: tria autem míllia et sexcéntos præpósitos óperum pópuli.
3	1	Et cœpit Sálomon ædificáre domum Dómini in Jerúsalem in monte Mória, qui demonstrátus fúerat David patri ejus, in loco, quem paráverat David in área Ornan Jebusǽi.
3	2	Cœpit autem ædificáre mense secúndo, anno quarto regni sui.
3	3	Et hæc sunt fundaménta, quæ jecit Sálomon, ut ædificáret domum Dei: longitúdinis cúbitos in mensúra prima sexagínta, latitúdinis cúbitos vigínti.
3	4	Pórticum vero ante frontem, quæ tendebátur in longum juxta mensúram latitúdinis domus, cubitórum vigínti: porro altitúdo centum vigínti cubitórum erat: et deaurávit eam intrínsecus auro mundíssimo.
3	5	Domum quoque majórem texit tábulis lígneis abiégnis, et láminas auri obrízi affíxit per totum: sculpsítque in ea palmas, et quasi caténulas se ínvicem complecténtes.
3	6	Stravit quoque paviméntum templi pretiosíssimo mármore, decóre multo.
3	7	Porro aurum erat probatíssimum, de cujus láminis texit domum, et trabes ejus, et postes, et paríetes, et óstia: et cælávit chérubim in pariétibus.
3	8	Fecit quoque domum Sancti sanctórum: longitúdinem juxta latitúdinem domus cubitórum vigínti: et latitúdinem simíliter vigínti cubitórum: et láminis áureis texit eam, quasi taléntis sexcéntis.
3	9	Sed et clavos fecit áureos, ita ut sínguli clavi siclos quinquagénos appénderent: cœnácula quoque texit auro.
3	10	Fecit étiam in domo Sancti sanctórum chérubim duos, ópere statuário: et texit eos auro.
3	11	Alæ chérubim vigínti cúbitis extendebántur, ita ut una ala habéret cúbitos quinque et tángeret paríetem domus: et áltera quinque cúbitos habens, alam tángeret altérius cherub.
3	12	Simíliter cherub altérius ala, quinque habébat cúbitos, et tangébat paríetem: et ala ejus áltera quinque cubitórum, alam cherub altérius contingébat.
3	13	Igitur alæ utriúsque chérubim expánsæ erant, et extendebántur per cúbitos vigínti: ipsi autem stabant eréctis pédibus, et fácies eórum erant versæ ad exteriórem domum.
3	14	Fecit quoque velum ex hyacíntho, púrpura, cocco, et bysso: et intéxuit ei chérubim.
3	15	Ante fores étiam templi duas colúmnas, quæ trigínta et quinque cúbitos habébant altitúdinis: porro cápita eárum, quinque cubitórum.
3	16	Necnon et quasi caténulas in oráculo, et superpósuit eas capítibus columnárum: malogranáta étiam centum, quæ caténulis interpósuit.
3	17	Ipsas quoque colúmnas pósuit in vestíbulo templi, unam a dextris, et álteram a sinístris: eam, quæ a dextris erat, vocávit Jachin: et quæ ad lævam, Booz.
4	1	Fecit quoque altáre ǽneum vigínti cubitórum longitúdinis, et vigínti cubitórum latitúdinis, et decem cubitórum altitúdinis.
4	2	Mare étiam fúsile decem cúbitis a lábio usque ad lábium, rotúndum per circúitum: quinque cúbitos habébat altitúdinis, et funículus trigínta cubitórum ambiébat gyrum ejus.
4	3	Similitúdo quoque boum erat subter illud, et decem cúbitis quædam extrínsecus cælatúræ, quasi duóbus vérsibus alvum maris circuíbant. Boves autem erant fúsiles:
4	4	et ipsum mare super duódecim boves impósitum erat, quorum tres respiciébant ad aquilónem, et álii tres ad occidéntem: porro tres álii merídiem, et tres qui réliqui erant, oriéntem, habéntes mare superpósitum: posterióra autem boum erant intrínsecus sub mari.
4	5	Porro vástitas ejus habébat mensúram palmi, et lábium illíus erat quasi lábium cálicis, vel repándi lílii: capiebátque tria míllia metrétas.
4	6	Fecit quoque conchas decem: et pósuit quinque a dextris, et quinque a sinístris, ut lavárent in eis ómnia, quæ in holocáustum oblatúri erant: porro in mari sacerdótes lavabántur.
4	7	Fecit autem et candelábra áurea decem secúndum spéciem, qua jussa erant fíeri: et pósuit ea in templo, quinque a dextris, et quinque a sinístris.
4	8	Necnon et mensas decem: et pósuit eas in templo, quinque a dextris, et quinque a sinístris: phíalas quoque áureas centum.
4	9	Fecit étiam átrium sacerdótum, et basílicam grandem: et óstia in basílica, quæ texit ære.
4	10	Porro mare pósuit in látere dextro contra oriéntem ad merídiem.
4	11	Fecit autem Hiram lebétes, et créagras, et phíalas: et complévit omne opus regis in domo Dei:
4	12	hoc est, colúmnas duas, et epistýlia, et cápita, et quasi quædam retiácula, quæ cápita tégerent super epistýlia.
4	13	Malogranáta quoque quadringénta, et retiácula duo, ita ut bini órdines malogranatórum síngulis retiáculis jungeréntur, quæ protégerent epistýlia, et cápita columnárum.
4	14	Bases étiam fecit, et conchas, quas superpósuit básibus:
4	15	mare unum, boves quoque duódecim sub mari,
4	16	et lebétes, et créagras, et phíalas. Omnia vasa fecit Salomóni Hiram pater ejus in domo Dómini ex ære mundíssimo.
4	17	In regióne Jordánis fudit ea rex in argillósa terra inter Sochot et Sarédatha.
4	18	Erat autem multitúdo vasórum innumerábilis, ita ut ignorarétur pondus æris.
4	19	Fecítque Sálomon ómnia vasa domus Dei, et altáre áureum, et mensas, et super eas panes propositiónis:
4	20	candelábra quoque cum lucérnis suis, ut lucérent ante oráculum juxta ritum ex auro puríssimo:
4	21	et floréntia quædam, et lucérnas, et fórcipes áureos: ómnia de auro mundíssimo facta sunt.
4	22	Thymiatéria quoque, et thuríbula, et phíalas, et mortaríola ex auro puríssimo. Et óstia cælávit templi interióris, id est, in Sancta sanctórum: et óstia templi forínsecus áurea. Sicque complétum est omne opus, quod fecit Sálomon in domo Dómini.
5	1	Intulit ígitur Sálomon ómnia, quæ vóverat David pater suus: argéntum, et aurum, et univérsa vasa pósuit in thesáuris domus Dei.
5	2	Post quæ congregávit majóres natu Israël, et cunctos príncipes tríbuum, et cápita familiárum de fíliis Israël in Jerúsalem, ut addúcerent arcam fœ́deris Dómini de civitáte David, quæ est Sion.
5	3	Venérunt ítaque ad regem omnes viri Israël in die solémni mensis séptimi.
5	4	Cumque veníssent cuncti seniórum Israël, portavérunt Levítæ arcam,
5	5	et intulérunt eam, et omnem paratúram tabernáculi. Porro vasa sanctuárii, quæ erant in tabernáculo, portavérunt sacerdótes cum Levítis.
5	6	Rex autem Sálomon, et univérsus cœtus Israël, et omnes, qui fuérunt congregáti ante arcam, immolábant aríetes, et boves absque ullo número: tanta enim erat multitúdo victimárum.
5	7	Et intulérunt sacerdótes arcam fœ́deris Dómini in locum suum, id est, ad oráculum templi, in Sancta sanctórum subter alas chérubim:
5	8	ita ut chérubim expánderent alas suas super locum, in quo pósita erat arca, et ipsam arcam tégerent cum véctibus suis.
5	9	Véctium autem, quibus portabátur arca, quia páululum longióres erant, cápita parébant ante oráculum: si vero quis páululum fuísset extrínsecus, eos vidére non póterat. Fuit ítaque arca ibi usque in præséntem diem.
5	10	Nihílque erat áliud in arca, nisi duæ tábulæ, quas posúerat Móyses in Horeb, quando legem dedit Dóminus fíliis Israël egrediéntibus ex Ægýpto.
5	11	Egréssis autem sacerdótibus de sanctuário (omnes enim sacerdótes, qui ibi potúerant inveníri, sanctificáti sunt: nec adhuc in illo témpore vices, et ministeriórum ordo inter eos divísus erat),
5	12	tam Levítæ quam cantóres, id est, et qui sub Asaph erant, et qui sub Eman, et qui sub Idithun, fílii, et fratres eórum vestíti býssinis, cýmbalis, et psaltériis, et cítharis concrepábant, stantes ad orientálem plagam altáris: et cum eis sacerdótes centum vigínti canéntes tubis.
5	13	Igitur cunctis páriter, et tubis, et voce, et cýmbalis, et órganis, et divérsi géneris musicórum concinéntibus, et vocem in sublíme tolléntibus, longe sónitus audiebátur, ita ut cum Dóminum laudáre cœpíssent et dícere: Confitémini Dómino quóniam bonus, quóniam in ætérnum misericórdia ejus: implerétur domus Dei nube,
5	14	nec possent sacerdótes stare et ministráre propter calíginem. Compléverat enim glória Dómini domum Dei.
6	1	Tunc Sálomon ait: Dóminus pollícitus est ut habitáret in calígine:
6	2	ego autem ædificávi domum nómini ejus, ut habitáret ibi in perpétuum.
6	3	Et convértit rex fáciem suam, et benedíxit univérsæ multitúdini Israël (nam omnis turba stabat inténta), et ait:
6	4	Benedíctus Dóminus Deus Israël, qui quod locútus est David patri meo, ópere complévit, dicens:
6	5	A die, qua edúxi pópulum meum de terra Ægýpti, non elégi civitátem de cunctis tríbubus Israël ut ædificarétur in ea domus nómini meo, neque elégi quemquam álium virum, ut esset dux in pópulo Israël:
6	6	sed elégi Jerúsalem, ut sit nomen meum in ea: et elégi David, ut constitúerem eum super pópulum meum Israël.
6	7	Cumque fuísset voluntátis David patris mei, ut ædificáret domum nómini Dómini Dei Israël,
6	8	dixit Dóminus ad eum: Quia hæc fuit volúntas tua, ut ædificáres domum nómini meo, bene quidem fecísti hujuscémodi habére voluntátem:
6	9	sed non tu ædificábis domum: verum fílius tuus, qui egrediétur de lumbis tuis, ipse ædificábit domum nómini meo.
6	10	Complévit ergo Dóminus sermónem suum, quem locútus fúerat: et ego surréxi pro David patre meo, et sedi super thronum Israël, sicut locútus est Dóminus: et ædificávi domum nómini Dómini Dei Israël.
6	11	Et pósui in ea arcam, in qua est pactum Dómini, quod pépigit cum fíliis Israël.
6	12	Stetit ergo coram altári Dómini ex advérso univérsæ multitúdinis Israël, et exténdit manus suas.
6	13	Síquidem fécerat Sálomon basim ǽneam, et posúerat eam in médio basílicæ, habéntem quinque cúbitos longitúdinis, et quinque cúbitos latitúdinis, et tres cúbitos altitúdinis: stetítque super eam, et deínceps flexis génibus contra univérsam multitúdinem Israël, et palmis in cælum levátis,
6	14	ait: Dómine Deus Israël, non est símilis tui Deus in cælo et in terra: qui custódis pactum et misericórdiam cum servis tuis, qui ámbulant coram te in toto corde suo:
6	15	qui præstitísti servo tuo David patri meo quæcúmque locútus fúeras ei: et quæ ore promíseras, ópere complésti, sicut et præsens tempus probat.
6	16	Nunc ergo Dómine Deus Israël, imple servo tuo patri meo David quæcúmque locútus es, dicens: Non defíciet ex te vir coram me, qui sédeat super thronum Israël: ita tamen si custodíerint fílii tui vias suas, et ambuláverint in lege mea, sicut et tu ambulásti coram me.
6	17	Et nunc Dómine Deus Israël, firmétur sermo tuus, quem locútus es servo tuo David.
6	18	Ergóne credíbile est ut hábitet Deus cum homínibus super terram? si cælum et cæli cælórum non te cápiunt, quanto magis domus ista, quam ædificávi?
6	19	Sed ad hoc tantum facta est, ut respícias oratiónem servi tui, et obsecratiónem ejus, Dómine Deus meus: et áudias preces, quas fundit fámulus tuus coram te:
6	20	ut apérias óculos tuos super domum istam diébus ac nóctibus, super locum, in quo pollícitus es ut invocarétur nomen tuum,
6	21	et exaudíres oratiónem, quam servus tuus orat in eo: et exáudias preces fámuli tui, et pópuli tui Israël. Quicúmque oráverit in loco isto, exáudi de habitáculo tuo, id est, de cælis, et propitiáre.
6	22	Si peccáverit quíspiam in próximum suum, et juráre contra eum parátus vénerit, seque maledícto constrínxerit coram altári in domo ista:
6	23	tu áudies de cælo, et fácies judícium servórum tuórum, ita ut reddas iníquo viam suam in caput próprium, et ulciscáris justum, retríbuens ei secúndum justítiam suam.
6	24	Si superátus fúerit pópulus tuus Israël ab inimícis (peccábunt enim tibi), et convérsi égerint pœniténtiam, et obsecráverint nomen tuum, et fúerint deprecáti in loco isto,
6	25	tu exáudies de cælo, et propitiáre peccáto pópuli tui Israël, et reduc eos in terram, quam dedísti eis, et pátribus eórum.
6	26	Si clauso cælo plúvia non flúxerit propter peccáta pópuli, et deprecáti te fúerint in loco isto, et conféssi nómini tuo, et convérsi a peccátis suis, cum eos afflíxeris,
6	27	exáudi de cælo Dómine, et dimítte peccáta servis tuis et pópuli tui Israël, et doce eos viam bonam, per quam ingrediántur: et da plúviam terræ, quam dedísti pópulo tuo ad possidéndum.
6	28	Fames si orta fúerit in terra, et pestiléntia, ærúgo, et aurúgo, et locústa, et bruchus: et hostes, vastátis regiónibus, portas obséderint civitátis, omnísque plaga et infírmitas présserit:
6	29	si quis de pópulo tuo Israël fúerit deprecátus, cognóscens plagam et infirmitátem suam, et expánderit manus suas in domo hac,
6	30	tu exáudies de cælo, de sublími scílicet habitáculo tuo: et propitiáre, et redde unicuíque secúndum vias suas, quas nosti eum habére in corde suo (tu enim solus nosti corda filiórum hóminum):
6	31	ut tímeant te, et ámbulent in viis tuis cunctis diébus, quibus vivunt super fáciem terræ, quam dedísti pátribus nostris.
6	32	Extérnum quoque, qui non est de pópulo tuo Israël, si vénerit de terra longínqua propter nomen tuum magnum, et propter manum tuam robústam, et bráchium tuum exténtum, et adoráverit in loco isto,
6	33	tu exáudies de cælo firmíssimo habitáculo tuo, et fácies cuncta, pro quibus invocáverit te ille peregrínus: ut sciant omnes pópuli terræ nomen tuum, et tímeant te sicut pópulus tuus Israël, et cognóscant, quia nomen tuum invocátum est super domum hanc, quam ædificávi.
6	34	Si egréssus fúerit pópulus tuus ad bellum contra adversários suos per viam in qua míseris eos, adorábunt te contra viam, in qua cívitas hæc est, quam elegísti, et domus, quam ædificávi nómini tuo:
6	35	tu exáudies de cælo preces eórum, et obsecratiónem, et ulciscáris.
6	36	Si autem peccáverint tibi (neque enim est homo, qui non peccet), et irátus fúeris eis, et tradíderis hóstibus, et captívos dúxerint eos in terram longínquam, vel certe quæ juxta est,
6	37	et convérsi in corde suo in terra, ad quam captívi ducti fúerant, égerint pœniténtiam, et deprecáti te fúerint in terra captivitátis suæ, dicéntes: Peccávimus, iníque fécimus, injúste égimus:
6	38	et revérsi fúerint ad te in toto corde suo, et in tota ánima sua, in terra captivitátis suæ, ad quam ducti sunt, adorábunt te contra viam terræ suæ, quam dedísti pátribus eórum, et urbis, quam elegísti, et domus, quam ædificávi nómini tuo:
6	39	tu exáudies de cælo, hoc est, de firmo habitáculo tuo, preces eórum: et fácias judícium, et dimíttas pópulo tuo, quamvis peccatóri:
6	40	tu es enim Deus meus: aperiántur, quæso, óculi tui, et aures tuæ inténtæ sint ad oratiónem, quæ fit in loco isto.
6	41	Nunc ígitur consúrge Dómine Deus in réquiem tuam, tu et arca fortitúdinis tuæ: sacerdótes tui Dómine Deus induántur salútem, et sancti tui læténtur in bonis.
6	42	Dómine Deus ne avérteris fáciem christi tui: meménto misericordiárum David servi tui.
7	1	Cumque complésset Sálomon fundens preces, ignis descéndit de cælo, et devorávit holocáusta et víctimas: et majéstas Dómini implévit domum.
7	2	Nec póterant sacerdótes íngredi templum Dómini, eo quod implésset majéstas Dómini templum Dómini.
7	3	Sed et omnes fílii Israël vidébant descendéntem ignem, et glóriam Dómini super domum: et corruéntes proni in terram super paviméntum stratum lápide, adoravérunt, et laudavérunt Dóminum: Quóniam bonus, quóniam in sǽculum misericórdia ejus.
7	4	Rex autem, et omnis pópulus immolábant víctimas coram Dómino.
7	5	Mactávit ígitur rex Sálomon hóstias, boum vigínti duo míllia, aríetum centum vigínti míllia: et dedicávit domum Dei rex, et univérsus pópulus.
7	6	Sacerdótes autem stabant in offíciis suis, et Levítæ in órganis cárminum Dómini, quæ fecit David rex ad laudándum Dóminum: Quóniam in ætérnum misericórdia ejus, hymnos David canéntes per manus suas: porro sacerdótes canébant tubis ante eos, cunctúsque Israël stabat.
7	7	Sanctificávit quoque Sálomon médium átrii ante templum Dómini: obtúlerat enim ibi holocáusta et ádipes pacificórum: quia altáre ǽneum, quod fécerat, non póterat sustinére holocáusta et sacrifícia et ádipes.
7	8	Fecit ergo Sálomon solemnitátem in témpore illo septem diébus, et omnis Israël cum eo, ecclésia magna valde, ab intróitu Emath usque ad torréntem Ægýpti.
7	9	Fecítque die octávo colléctam, eo quod dedicásset altáre septem diébus, et solemnitátem celebrásset diébus septem.
7	10	Igitur in die vigésimo tértio mensis séptimi, dimísit pópulos ad tabernácula sua, lætántes atque gaudéntes super bono, quod fécerat Dóminus Davídi, et Salomóni, et Israéli pópulo suo.
7	11	Complevítque Sálomon domum Dómini, et domum regis, et ómnia quæ disposúerat in corde suo, ut fáceret in domo Dómini, et in domo sua, et prosperátus est.
7	12	Appáruit autem ei Dóminus nocte, et ait: Audívi oratiónem tuam, et elégi locum istum mihi in domum sacrifícii.
7	13	Si cláusero cælum, et plúvia non flúxerit, et mandávero et præcépero locústæ ut dévoret terram, et mísero pestiléntiam in pópulum meum:
7	14	convérsus autem pópulus meus, super quos invocátum est nomen meum, deprecátus me fúerit, et exquisíerit fáciem meam, et égerit pœniténtiam a viis suis péssimis: et ego exáudiam de cælo, et propítius ero peccátis eórum, et sanábo terram eórum.
7	15	Oculi quoque mei erunt apérti, et aures meæ eréctæ ad oratiónem ejus, qui in loco isto oráverit.
7	16	Elégi enim, et sanctificávi locum istum, ut sit nomen meum ibi in sempitérnum, et permáneant óculi mei, et cor meum ibi cunctis diébus.
7	17	Tu quoque si ambuláveris coram me, sicut ambulávit David pater tuus, et féceris juxta ómnia, quæ præcépi tibi, et justítias meas judiciáque serváveris:
7	18	suscitábo thronum regni tui, sicut pollícitus sum David patri tuo, dicens: Non auferétur de stirpe tua vir, qui sit princeps in Israël.
7	19	Si autem avérsi fuéritis, et dereliquéritis justítias meas, et præcépta mea, quæ propósui vobis, et abeúntes serviéritis diis aliénis, et adoravéritis eos:
7	20	evéllam vos de terra mea, quam dedi vobis: et domum hanc, quam sanctificávi nómini meo, projíciam a fácie mea, et tradam eam in parábolam, et in exémplum cunctis pópulis.
7	21	Et domus ista erit in provérbium univérsis transeúntibus, et dicent stupéntes: Quare fecit Dóminus sic terræ huic, et dómui huic?
7	22	Respondebúntque: Quia dereliquérunt Dóminum Deum patrum suórum, qui edúxit eos de terra Ægýpti, et apprehendérunt deos aliénos, et adoravérunt eos, et coluérunt: idcírco venérunt super eos univérsa hæc mala.
8	1	Explétis autem vigínti annis postquam ædificávit Sálomon domum Dómini et domum suam:
8	2	civitátes, quas déderat Hiram Salomóni, ædificávit, et habitáre ibi fecit fílios Israël.
8	3	Abiit quoque in Emath Suba, et obtínuit eam.
8	4	Et ædificávit Palmýram in desérto, et álias civitátes munitíssimas ædificávit in Emath.
8	5	Exstruxítque Béthoron superiórem, et Béthoron inferiórem, civitátes murátas habéntes portas et vectes et seras:
8	6	Bálaath étiam et omnes urbes firmíssimas, quæ fuérunt Salomónis, cunctásque urbes quadrigárum, et urbes équitum. Omnia quæcúmque vóluit Sálomon atque dispósuit, ædificávit in Jerúsalem, et in Líbano, et in univérsa terra potestátis suæ.
8	7	Omnem pópulum, qui derelíctus fúerat de Hethǽis, et Amorrhǽis, et Pherezǽis, et Hevǽis, et Jebusǽis, qui non erant de stirpe Israël:
8	8	de fíliis eórum, et de pósteris, quos non interfécerant fílii Israël, subjugávit Sálomon in tributários, usque in diem hanc.
8	9	Porro de fíliis Israël non pósuit ut servírent opéribus regis: ipsi enim erant viri bellatóres, et duces primi, et príncipes quadrigárum et équitum ejus.
8	10	Omnes autem príncipes exércitus regis Salomónis fuérunt ducénti quinquagínta, qui erudiébant pópulum.
8	11	Fíliam vero Pharaónis tránstulit de civitáte David in domum, quam ædificáverat ei. Dixit enim rex: Non habitábit uxor mea in domo David regis Israël, eo quod sanctificáta sit: quia ingréssa est in eam arca Dómini.
8	12	Tunc óbtulit Sálomon holocáusta Dómino super altáre Dómini, quod exstrúxerat ante pórticum,
8	13	ut per síngulos dies offerrétur in eo juxta præcéptum Móysi in sábbatis et in caléndis, et in festis diébus, ter per annum, id est, in solemnitáte azymórum, et in solemnitáte hebdomadárum, et in solemnitáte tabernaculórum.
8	14	Et constítuit juxta dispositiónem David patris sui offícia sacerdótum in ministériis suis, et Levítas in órdine suo, ut laudárent et ministrárent coram sacerdótibus juxta ritum uniuscujúsque diéi, et janitóres in divisiónibus suis per portam et portam: sic enim præcéperat David homo Dei.
8	15	Nec prætergréssi sunt de mandátis regis, tam sacerdótes quam Levítæ, ex ómnibus quæ præcéperat, et in custódiis thesaurórum.
8	16	Omnes impénsas præparátas hábuit Sálomon ex eo die, quo fundávit domum Dómini usque in diem, quo perfécit eam.
8	17	Tunc ábiit Sálomon in Asióngaber, et in Ailath ad oram maris Rubri, quæ est in terra Edom.
8	18	Misit autem ei Hiram per manus servórum suórum naves, et nautas gnaros maris, et abiérunt cum servis Salomónis in Ophir, tulerúntque inde quadringénta quinquagínta talénta auri, et attulérunt ad regem Salomónem.
9	1	Regína quoque Saba, cum audísset famam Salomónis, venit ut tentáret eum in ænigmátibus in Jerúsalem, cum magnis ópibus et camélis, qui portábant arómata, et auri plúrimum, gemmásque pretiósas. Cumque venísset ad Salomónem, locúta est ei quæcúmque erant in corde suo.
9	2	Et expósuit ei Sálomon ómnia quæ proposúerat: nec quidquam fuit, quod non perspícuum ei fécerit.
9	3	Quæ postquam vidit, sapiéntiam scílicet Salomónis, et domum quam ædificáverat,
9	4	necnon et cibária mensæ ejus, et habitácula servórum, et offícia ministrórum ejus, et vestiménta eórum, pincérnas quoque et vestes eórum, et víctimas quas immolábat in domo Dómini: non erat præ stupóre ultra in ea spíritus.
9	5	Dixítque ad regem: Verus est sermo, quem audíeram in terra mea de virtútibus et sapiéntia tua.
9	6	Non credébam narrántibus donec ipsa veníssem, et vidíssent óculi mei, et probássem vix medietátem sapiéntiæ tuæ mihi fuísse narrátam: vicísti famam virtútibus tuis.
9	7	Beáti viri tui, et beáti servi tui, qui assístunt coram te omni témpore, et áudiunt sapiéntiam tuam.
9	8	Sit Dóminus Deus tuus benedíctus, qui vóluit te ordináre super thronum suum, regem Dómini Dei tui. Quia díligit Deus Israël, et vult serváre eum in ætérnum, idcírco pósuit te super eum regem ut fácias judícia atque justítiam.
9	9	Dedit autem regi centum vigínti talénta auri, et arómata multa nimis, et gemmas pretiosíssimas: non fuérunt arómata tália ut hæc, quæ dedit regína Saba regi Salomóni.
9	10	Sed et servi Hiram cum servis Salomónis attulérunt aurum de Ophir, et ligna thýina, et gemmas pretiosíssimas:
9	11	de quibus fecit rex, de lignis scílicet thýinis, gradus in domo Dómini, et in domo régia, cítharas quoque, et psaltéria cantóribus: numquam visa sunt in terra Juda ligna tália.
9	12	Rex autem Sálomon dedit regínæ Saba cuncta quæ vóluit, et quæ postulávit, et multo plura quam attúlerat ad eum: quæ revérsa ábiit in terram suam cum servis suis.
9	13	Erat autem pondus auri quod afferebátur Salomóni per síngulos annos, sexcénta sexagínta sex talénta auri,
9	14	excépta ea summa, quam legáti diversárum géntium, et negotiatóres afférre consuéverant, omnésque reges Arábiæ, et sátrapæ terrárum, qui comportábant aurum, et argéntum Salomóni.
9	15	Fecit ígitur rex Sálomon ducéntas hastas áureas de summa sexcentórum aureórum, qui in síngulis hastis expendebántur:
9	16	trecénta quoque scuta áurea trecentórum aureórum, quibus tegebántur síngula scuta: posuítque ea rex in armamentário, quod erat cónsitum némore.
9	17	Fecit quoque rex sólium ebúrneum grande, et vestívit illud auro mundíssimo.
9	18	Sex quoque gradus, quibus ascendebátur ad sólium, et scabéllum áureum, et brachíola duo altrínsecus, et duos leónes stantes juxta brachíola,
9	19	sed et álios duódecim leúnculos stantes super sex gradus ex utráque parte: non fuit tale sólium in univérsis regnis.
9	20	Omnia quoque vasa convívii regis erant áurea, et vasa domus saltus Líbani ex auro puríssimo. Argéntum enim in diébus illis pro níhilo reputabátur.
9	21	Síquidem naves regis ibant in Tharsis cum servis Hiram, semel in annis tribus: et deferébant inde aurum, et argéntum, et ebur, et símias, et pavos.
9	22	Magnificátus est ígitur Sálomon super omnes reges terræ præ divítiis et glória.
9	23	Omnésque reges terrárum desiderábant vidére fáciem Salomónis, ut audírent sapiéntiam, quam déderat Deus in corde ejus:
9	24	et deferébant ei múnera, vasa argéntea et áurea, et vestes, et arma, et arómata, equos, et mulos, per síngulos annos.
9	25	Hábuit quoque Sálomon quadragínta míllia equórum in stábulis, et cúrruum equitúmque duódecim míllia: constituítque eos in úrbibus quadrigárum, et ubi erat rex in Jerúsalem.
9	26	Exércuit étiam potestátem super cunctos reges a flúmine Euphráte usque ad terram Philisthinórum, et usque ad términos Ægýpti.
9	27	Tantámque cópiam prǽbuit argénti in Jerúsalem quasi lápidum: et cedrórum tantam multitúdinem velut sycomorórum, quæ gignúntur in campéstribus.
9	28	Adducebántur autem ei equi de Ægýpto, cunctísque regiónibus.
9	29	Réliqua autem óperum Salomónis priórum et novissimórum scripta sunt in verbis Nathan prophétæ, et in libris Ahíæ Silonítis, in visióne quoque Addo Vidéntis contra Jeróboam fílium Nabat.
9	30	Regnávit autem Sálomon in Jerúsalem super omnem Israël quadragínta annis.
9	31	Dormivítque cum pátribus suis, et sepeliérunt eum in civitáte David: regnavítque Róboam fílius ejus pro eo.
10	1	Proféctus est autem Róboam in Sichem: illuc enim cunctus Israël convénerat ut constitúerent eum regem.
10	2	Quod cum audísset Jeróboam fílius Nabat, qui erat in Ægýpto (fúgerat quippe illuc ante Salomónem), statim revérsus est.
10	3	Vocaverúntque eum, et venit cum univérso Israël: et locúti sunt ad Róboam, dicéntes:
10	4	Pater tuus duríssimo jugo nos pressit: tu levióra ímpera patre tuo, qui nobis impósuit gravem servitútem, et páululum de ónere súbleva, ut serviámus tibi.
10	5	Qui ait: Post tres dies revertímini ad me. Cumque abiísset pópulus,
10	6	íniit consílium cum sénibus, qui stéterant coram patre ejus Salomóne dum adhuc víveret, dicens: Quid datis consílii ut respóndeam pópulo?
10	7	Qui dixérunt ei: Si placúeris pópulo huic, et leníveris eos verbis cleméntibus, sérvient tibi omni témpore.
10	8	At ille relíquit consílium senum, et cum juvénibus tractáre cœpit, qui cum eo nutríti fúerant, et erant in comitátu illíus.
10	9	Dixítque ad eos: Quid vobis vidétur? vel respondére quid débeo pópulo huic, qui dixit mihi: Súbleva jugum quod impósuit nobis pater tuus?
10	10	At illi respondérunt ut júvenes, et nutríti cum eo in delíciis, atque dixérunt: Sic loquéris pópulo, qui dixit tibi: Pater tuus aggravávit jugum nostrum, tu súbleva: et sic respondébis ei: Mínimus dígitus meus gróssior est lumbis patris mei.
10	11	Pater meus impósuit vobis grave jugum, et ego majus pondus appónam: pater meus cecídit vos flagéllis, ego vero cædam vos scorpiónibus.
10	12	Venit ergo Jeróboam, et univérsus pópulus ad Róboam die tértio, sicut præcéperat eis.
10	13	Respondítque rex dura, derelícto consílio seniórum:
10	14	locutúsque est juxta júvenum voluntátem: Pater meus grave vobis impósuit jugum, quod ego grávius fáciam: pater meus cecídit vos flagéllis, ego vero cædam vos scorpiónibus.
10	15	Et non acquiévit pópuli précibus: erat enim voluntátis Dei, ut complerétur sermo ejus, quem locútus fúerat per manum Ahíæ Silonítis ad Jeróboam fílium Nabat.
10	16	Pópulus autem univérsus rege durióra dicénte, sic locútus est ad eum: Non est nobis pars in David, neque heréditas in fílio Isai. Revértere in tabernácula tua Israël: tu autem pasce domum tuam David. Et ábiit Israël in tabernácula sua.
10	17	Super fílios autem Israël, qui habitábant in civitátibus Juda, regnávit Róboam.
10	18	Misítque rex Róboam Adúram, qui prǽerat tribútis, et lapidavérunt eum fílii Israël, et mórtuus est: porro rex Róboam currum festinávit ascéndere, et fugit in Jerúsalem.
10	19	Recessítque Israël a domo David, usque ad diem hanc.
11	1	Venit autem Róboam in Jerúsalem, et convocávit univérsam domum Juda et Bénjamin, centum octogínta míllia electórum atque bellántium, ut dimicáret contra Israël, et convérteret ad se regnum suum.
11	2	Factúsque est sermo Dómini ad Semeíam hóminem Dei, dicens:
11	3	Lóquere ad Róboam fílium Salomónis regem Juda, et ad univérsum Israël, qui est in Juda et Bénjamin:
11	4	Hæc dicit Dóminus: Non ascendétis, neque pugnábitis contra fratres vestros: revertátur unusquísque in domum suam, quia mea hoc gestum est voluntáte. Qui cum audíssent sermónem Dómini, revérsi sunt, nec perrexérunt contra Jeróboam.
11	5	Habitávit autem Róboam in Jerúsalem, et ædificávit civitátes murátas in Juda.
11	6	Exstruxítque Béthlehem, et Etam, et Thécue,
11	7	Bethsur quoque, et Socho, et Odóllam,
11	8	necnon et Geth, et Marésa, et Ziph,
11	9	sed et Adúram, et Lachis, et Azéca,
11	10	Sáraa quoque, et Aialon, et Hebron, quæ erant in Juda et Bénjamin, civitátes munitíssimas.
11	11	Cumque clausísset eas muris, pósuit in eis príncipes, ciborúmque hórrea, hoc est, ólei, et vini.
11	12	Sed et in síngulis úrbibus fecit armamentárium scutórum et hastárum, firmavítque eas summa diligéntia, et imperávit super Judam et Bénjamin.
11	13	Sacerdótes autem et Levítæ, qui erant in univérso Israël, venérunt ad eum de cunctis sédibus suis,
11	14	relinquéntes suburbána, et possessiónes suas, et transeúntes ad Judam, et Jerúsalem: eo quod abjecísset eos Jeróboam, et pósteri ejus, ne sacerdótio Dómini fungeréntur.
11	15	Qui constítuit sibi sacerdótes excelsórum, et dæmoniórum, vitulorúmque quos fécerat.
11	16	Sed et de cunctis tríbubus Israël, quicúmque déderant cor suum ut quǽrerent Dóminum Deum Israël, venérunt in Jerúsalem ad immolándum víctimas suas coram Dómino Deo patrum suórum.
11	17	Et roboravérunt regnum Juda, et confirmavérunt Róboam fílium Salomónis per tres annos: ambulavérunt enim in viis David et Salomónis, annis tantum tribus.
11	18	Duxit autem Róboam uxórem Máhalath fíliam Jérimoth fílii David: Abíhail quoque fíliam Eliab fílii Isai,
11	19	quæ péperit ei fílios Jehus, et Somoríam, et Zoom.
11	20	Post hanc quoque accépit Máacha fíliam Absalom, quæ péperit ei Abía, et Ethai, et Ziza, et Sálomith.
11	21	Amávit autem Róboam Máacha fíliam Absalom super omnes uxóres suas, et concubínas: nam uxóres decem et octo dúxerat, concubínas autem sexagínta: et génuit vigínti octo fílios, et sexagínta fílias.
11	22	Constítuit vero in cápite Abíam fílium Máacha ducem super omnes fratres suos: ipsum enim regem fácere cogitábat,
11	23	quia sapiéntior fuit, et poténtior super omnes fílios ejus, et in cunctis fínibus Juda, et Bénjamin, et in univérsis civitátibus murátis: præbuítque eis escas plúrimas, et multas petívit uxóres.
12	1	Cumque roborátum fuísset regnum Róboam et confortátum, derelíquit legem Dómini, et omnis Israël cum eo.
12	2	Anno autem quinto regni Róboam, ascéndit Sesac rex Ægýpti in Jerúsalem (quia peccáverant Dómino)
12	3	cum mille ducéntis cúrribus, et sexagínta míllibus équitum: nec erat númerus vulgi quod vénerat cum eo ex Ægýpto, Líbyes scílicet, et Troglódytæ, et Æthíopes.
12	4	Cepítque civitátes munitíssimas in Juda, et venit usque in Jerúsalem.
12	5	Semeías autem prophéta ingréssus est ad Róboam, et príncipes Juda, qui congregáti fúerant in Jerúsalem, fugiéntes Sesac: dixítque ad eos: Hæc dicit Dóminus: Vos reliquístis me, et ego relíqui vos in manu Sesac.
12	6	Consternatíque príncipes Israël et rex, dixérunt: Justus est Dóminus.
12	7	Cumque vidísset Dóminus, quod humiliáti essent, factus est sermo Dómini ad Semeíam, dicens: Quia humiliáti sunt, non dispérdam eos, dabóque eis pauxíllum auxílii, et non stillábit furor meus super Jerúsalem per manum Sesac.
12	8	Verúmtamen sérvient ei, ut sciant distántiam servitútis meæ, et servitútis regni terrárum.
12	9	Recéssit ítaque Sesac rex Ægýpti ab Jerúsalem, sublátis thesáuris domus Dómini, et domus regis: omniáque secum tulit, et clýpeos áureos, quos fécerat Sálomon,
12	10	pro quibus fecit rex ǽneos, et trádidit illos princípibus scutariórum, qui custodiébant vestíbulum palátii.
12	11	Cumque introíret rex domum Dómini, veniébant scutárii et tollébant eos, iterúmque referébant eos ad armamentárium suum.
12	12	Verúmtamen quia humiliáti sunt, avérsa est ab eis ira Dómini, nec deléti sunt pénitus: síquidem et in Juda invénta sunt ópera bona.
12	13	Confortátus est ergo rex Róboam in Jerúsalem, atque regnávit: quadragínta autem et uníus anni erat cum regnáre cœpísset, et decem et septem annis regnávit in Jerúsalem, urbe, quam elégit Dóminus, ut confirmáret nomen suum ibi, de cunctis tríbubus Israël: nomen autem matris ejus Náama Ammanítis.
12	14	Fecit autem malum, et non præparávit cor suum ut quǽreret Dóminum.
12	15	Opera vero Róboam prima et novíssima scripta sunt in libris Semeíæ prophétæ, et Addo vidéntis, et diligénter expósita: pugnaverúntque advérsum se Róboam, et Jeróboam cunctis diébus.
12	16	Et dormívit Róboam cum pátribus suis, sepultúsque est in civitáte David: et regnávit Abía fílius ejus pro eo.
13	1	Anno octávo décimo regis Jeróboam, regnávit Abía super Judam.
13	2	Tribus annis regnávit in Jerúsalem, noménque matris ejus Michaía fília Uriel de Gábaa: et erat bellum inter Abíam et Jeróboam.
13	3	Cumque iniísset Abía certámen, et habéret bellicosíssimos viros, et electórum quadringénta míllia: Jeróboam instrúxit ecóntra áciem octingénta míllia virórum, qui et ipsi elécti erant, et ad bella fortíssimi.
13	4	Stetit ergo Abía super montem Sémeron, qui erat in Ephraim, et ait: Audi Jeróboam, et omnis Israël.
13	5	Num ignorátis quod Dóminus Deus Israël déderit regnum David super Israël in sempitérnum, ipsi et fíliis ejus in pactum salis?
13	6	Et surréxit Jeróboam fílius Nabat, servus Salomónis fílii David, et rebellávit contra dóminum suum.
13	7	Congregatíque sunt ad eum viri vaníssimi, et fílii Bélial: et prævaluérunt contra Róboam fílium Salomónis: porro Róboam erat rudis, et corde pávido, nec pótuit resístere eis.
13	8	Nunc ergo vos dícitis quod resístere possítis regno Dómini, quod póssidet per fílios David, habetísque grandem pópuli multitúdinem, atque vítulos áureos, quos fecit vobis Jeróboam in deos.
13	9	Et ejecístis sacerdótes Dómini, fílios Aaron, atque Levítas, et fecístis vobis sacerdótes sicut omnes pópuli terrárum: quicúmque vénerit, et initiáverit manum suam in tauro de bobus, et in ariétibus septem, fit sacérdos eórum, qui non sunt dii.
13	10	Noster autem Dóminus, Deus est, quem non relínquimus, sacerdotésque minístrant Dómino de fíliis Aaron, et Levítæ sunt in órdine suo:
13	11	holocáusta quoque ófferunt Dómino per síngulos dies mane et véspere, et thymiáma juxta legis præcépta conféctum, et proponúntur panes in mensa mundíssima, estque apud nos candelábrum áureum, et lucérnæ ejus, ut accendántur semper ad vésperam: nos quippe custodímus præcépta Dómini Dei nostri, quem vos reliquístis.
13	12	Ergo in exércitu nostro dux Deus est, et sacerdótes ejus, qui clangunt tubis, et résonant contra vos: fílii Israël nolíte pugnáre contra Dóminum Deum patrum vestrórum, quia non vobis éxpedit.
13	13	Hæc illo loquénte, Jeróboam retro moliebátur insídias. Cumque ex advérso hóstium staret, ignorántem Judam suo ambiébat exércitu.
13	14	Respiciénsque Judas, vidit instáre bellum ex advérso et post tergum, et clamávit ad Dóminum: ac sacerdótes tubis cánere cœpérunt.
13	15	Omnésque viri Juda vociferáti sunt: et ecce illis clamántibus, pertérruit Deus Jeróboam, et omnem Israël qui stabat ex advérso Abía et Juda.
13	16	Fugerúntque fílii Israël Judam, et trádidit eos Deus in manu eórum.
13	17	Percússit ergo eos Abía, et pópulus ejus plaga magna: et corruérunt vulneráti ex Israël quingénta míllia virórum fórtium.
13	18	Humiliatíque sunt fílii Israël in témpore illo, et vehementíssime confortáti fílii Juda, eo quod sperássent in Dómino Deo patrum suórum.
13	19	Persecútus est autem Abía fugiéntem Jeróboam, et cepit civitátes ejus, Bethel et fílias ejus, et Jésana cum filiábus suis, Ephron quoque et fílias ejus:
13	20	nec váluit ultra resístere Jeróboam in diébus Abía: quem percússit Dóminus, et mórtuus est.
13	21	Igitur Abía, confortáto império suo, accépit uxóres quatuórdecim: procreavítque vigínti duos fílios, et sédecim fílias.
13	22	Réliqua autem sermónum Abía, viarúmque et óperum ejus, scripta sunt diligentíssime in libro Addo prophétæ.
14	1	Dormívit autem Abía cum pátribus suis, et sepeliérunt eum in civitáte David: regnavítque Asa fílius ejus pro eo, in cujus diébus quiévit terra annis decem.
14	2	Fecit autem Asa quod bonum et plácitum erat in conspéctu Dei sui, et subvértit altária peregríni cultus, et excélsa.
14	3	Et confrégit státuas, lucósque succídit:
14	4	et præcépit Judæ ut quǽreret Dóminum Deum patrum suórum, et fáceret legem, et univérsa mandáta:
14	5	et ábstulit de cunctis úrbibus Juda aras, et fana, et regnávit in pace.
14	6	Ædificávit quoque urbes munítas in Juda, quia quiétus erat, et nulla tempóribus ejus bella surréxerant, pacem Dómino largiénte.
14	7	Dixit autem Judæ: Ædificémus civitátes istas, et vallémus muris, et roborémus túrribus, et portis, et seris, donec a bellis quiéta sunt ómnia, eo quod quæsiérimus Dóminum Deum patrum nostrórum, et déderit nobis pacem per gyrum. Ædificavérunt ígitur, et nullum in exstruéndo impediméntum fuit.
14	8	Hábuit autem Asa in exércitu suo portántium scuta et hastas de Juda trecénta míllia, de Bénjamin vero scutariórum et sagittariórum ducénta octogínta míllia: omnes isti viri fortíssimi.
14	9	Egréssus est autem contra eos Zara Æthiops cum exércitu suo, décies centéna míllia, et cúrribus trecéntis: et venit usque Marésa.
14	10	Porro Asa perréxit óbviam ei, et instrúxit áciem ad bellum in valle Séphata, quæ est juxta Marésa:
14	11	et invocávit Dóminum Deum, et ait: Dómine non est apud te ulla distántia, utrum in paucis auxiliéris, an in plúribus. Adjuva nos Dómine Deus noster: in te enim, et in tuo nómine habéntes fidúciam, venímus contra hanc multitúdinem. Dómine, Deus noster tu es, non præváleat contra te homo.
14	12	Extérruit ítaque Dóminus Æthíopes coram Asa et Juda: fugerúntque Æthíopes.
14	13	Et persecútus est eos Asa, et pópulus, qui cum eo erat, usque Gerára: et ruérunt Æthíopes usque ad interneciónem, quia Dómino cædénte contríti sunt, et exércitu illíus prœliánte. Tulérunt ergo spólia multa,
14	14	et percussérunt civitátes omnes per circúitum Geráræ: grandis quippe cunctos terror inváserat: et diripuérunt urbes, et multam prædam asportavérunt.
14	15	Sed et caulas óvium destruéntes, tulérunt pécorum infinítam multitúdinem, et camelórum: reversíque sunt in Jerúsalem.
15	1	Azarías autem fílius Oded, facto in se spíritu Dei,
15	2	egréssus est in occúrsum Asa, et dixit ei: Audíte me Asa, et omnis Juda et Bénjamin: Dóminus vobíscum, quia fuístis cum eo. Si quæsiéritis eum, inveniétis: si autem dereliquéritis eum, derelínquet vos.
15	3	Transíbunt autem multi dies in Israël absque Deo vero, et absque sacerdóte doctóre, et absque lege.
15	4	Cumque revérsi fúerint in angústia sua ad Dóminum Deum Israël, et quæsíerint eum, repérient eum.
15	5	In témpore illo non erit pax egrediénti, et ingrediénti, sed terróres úndique in cunctis habitatóribus terrárum:
15	6	pugnábit enim gens contra gentem, et cívitas contra civitátem, quia Dóminus conturbábit eos in omni angústia.
15	7	Vos ergo confortámini, et non dissolvántur manus vestræ: erit enim merces óperi vestro.
15	8	Quod cum audísset Asa, verba scílicet, et prophetíam Azaríæ fílii Oded prophétæ, confortátus est, et ábstulit idóla de omni terra Juda, et de Bénjamin, et ex úrbibus, quas céperat, montis Ephraim: et dedicávit altáre Dómini quod erat ante pórticum Dómini.
15	9	Congregavítque univérsum Judam et Bénjamin, et ádvenas cum eis de Ephraim, et de Manásse, et de Símeon: plures enim ad eum confúgerant ex Israël, vidéntes quod Dóminus Deus illíus esset cum eo.
15	10	Cumque veníssent in Jerúsalem mense tértio, anno decimoquínto regni Asa,
15	11	immolavérunt Dómino in die illa de manúbiis, et præda, quam addúxerant, boves septingéntos, et aríetes septem míllia.
15	12	Et intrávit ex more ad corroborándum fœdus, ut quǽrerent Dóminum Deum patrum suórum in toto corde, et in tota ánima sua.
15	13	Si quis autem, inquit, non quæsíerit Dóminum Deum Israël, moriátur, a mínimo usque ad máximum, a viro usque ad mulíerem.
15	14	Juraverúntque Dómino voce magna in júbilo, et in clangóre tubæ, et in sónitu buccinárum,
15	15	omnes qui erant in Juda, cum exsecratióne: in omni enim corde suo juravérunt, et in tota voluntáte quæsiérunt eum, et invenérunt: præstitítque eis Dóminus réquiem per circúitum.
15	16	Sed et Máacham matrem Asa regis ex augústo depósuit império, eo quod fecísset in luco simulácrum Priápi: quod omne contrívit, et in frusta commínuens combússit in torrénte Cedron.
15	17	Excélsa autem derelícta sunt in Israël: áttamen cor Asa erat perféctum cunctis diébus ejus.
15	18	Eáque quæ vóverat pater suus, et ipse, íntulit in domum Dómini, argéntum, et aurum, vasorúmque divérsam supelléctilem.
15	19	Bellum vero non fuit usque ad trigésimum quintum annum regni Asa.
16	1	Anno autem trigésimo sexto regni ejus, ascéndit Báasa rex Israël in Judam, et muro circúmdabat Rama, ut nullus tute posset égredi et íngredi de regno Asa.
16	2	Prótulit ergo Asa argéntum et aurum de thesáuris domus Dómini, et de thesáuris regis, misítque ad Bénadad regem Sýriæ, qui habitábat in Damásco, dicens:
16	3	Fœdus inter me et te est, pater quoque meus et pater tuus habuére concórdiam: quam ob rem misi tibi argéntum et aurum, ut rupto fœ́dere, quod habes cum Báasa rege Israël, fácias eum a me recédere.
16	4	Quo compérto, Bénadad misit príncipes exercítuum suórum ad urbes Israël: qui percussérunt Ahion, et Dan, et Abélmaim, et univérsas urbes Néphthali murátas.
16	5	Quod cum audísset Báasa, désiit ædificáre Rama, et intermísit opus suum.
16	6	Porro Asa rex assúmpsit univérsum Judam, et tulérunt lápides de Rama, et ligna quæ ædificatióni præparáverat Báasa, ædificavítque ex eis Gábaa, et Maspha.
16	7	In témpore illo venit Hánani prophéta ad Asa regem Juda, et dixit ei: Quia habuísti fidúciam in rege Sýriæ, et non in Dómino Deo tuo, idcírco evásit Sýriæ regis exércitus de manu tua.
16	8	Nonne Æthíopes, et Líbyes multo plures erant quadrígis, et equítibus, et multitúdine nímia: quos, cum Dómino credidísses, trádidit in manu tua?
16	9	Oculi enim Dómini contemplántur univérsam terram, et præbent fortitúdinem his, qui corde perfécto credunt in eum. Stulte ígitur egísti, et propter hoc ex præsénti témpore advérsum te bella consúrgent.
16	10	Iratúsque Asa advérsus vidéntem, jussit eum mitti in nervum: valde quippe super hoc fúerat indignátus: et interfécit de pópulo in témpore illo plúrimos.
16	11	Opera autem Asa prima et novíssima scripta sunt in Libro regum Juda et Israël.
16	12	Ægrotávit étiam Asa anno trigésimo nono regni sui, dolóre pedum vehementíssimo, et nec in infirmitáte sua quæsívit Dóminum, sed magis in medicórum arte confísus est.
16	13	Dormivítque cum pátribus suis, et mórtuus est anno quadragésimo primo regni sui.
16	14	Et sepeliérunt eum in sepúlcro suo, quod fóderat sibi in civitáte David: posuerúntque eum super lectum suum plenum aromátibus et unguéntibus meretríciis, quæ erant pigmentariórum arte confécta, et combussérunt super eum ambitióne nímia.
17	1	Regnávit autem Jósaphat fílius ejus pro eo, et inváluit contra Israël.
17	2	Constituítque mílitum números in cunctis úrbibus Juda, quæ erant vallátæ muris. Præsidiáque dispósuit in terra Juda, et in civitátibus Ephraim, quas céperat Asa pater ejus.
17	3	Et fuit Dóminus cum Jósaphat, quia ambulávit in viis David patris sui primis: et non sperávit in Báalim,
17	4	sed in Deo patris sui, et perréxit in præcéptis illíus, et non juxta peccáta Israël.
17	5	Confirmavítque Dóminus regnum in manu ejus, et dedit omnis Juda múnera Jósaphat: factǽque sunt ei infinítæ divítiæ, et multa glória.
17	6	Cumque sumpsísset cor ejus audáciam propter vias Dómini, étiam excélsa et lucos de Juda ábstulit.
17	7	Tértio autem anno regni sui misit de princípibus suis Bénhail, et Obdíam, et Zacharíam, et Nathánaël, et Michǽam, ut docérent in civitátibus Juda:
17	8	et cum eis Levítas Semeíam, et Nathaníam, et Zabadíam, Asaël quoque, et Semíramoth, et Jónathan, Adoniámque et Thobíam, et Thobadoníam Levítas, et cum eis Elísama, et Joran sacerdótes,
17	9	docebántque pópulum in Juda, habéntes librum legis Dómini, et circuíbant cunctas urbes Juda, atque erudiébant pópulum.
17	10	Itaque factus est pavor Dómini super ómnia regna terrárum, quæ erant per gyrum Juda, nec audébant belláre contra Jósaphat.
17	11	Sed et Philisthǽi Jósaphat múnera deferébant, et vectígal argénti: Arabes quoque adducébant pécora, aríetum septem míllia septingénta, et hircórum tótidem.
17	12	Crevit ergo Jósaphat, et magnificátus est usque in sublíme: atque ædificávit in Juda domos ad instar túrrium, urbésque murátas.
17	13	Et multa ópera parávit in úrbibus Juda: viri quoque bellatóres, et robústi erant in Jerúsalem,
17	14	quorum iste númerus per domos atque famílias singulórum: in Juda príncipes exércitus, Ednas dux, et cum eo robustíssimi viri trecénta míllia.
17	15	Post hunc Jóhanan princeps, et cum eo ducénta octogínta míllia.
17	16	Post istum quoque Amasías fílius Zechri, consecrátus Dómino, et cum eo ducénta míllia virórum fórtium.
17	17	Hunc sequebátur robústus ad prœ́lia Elíada, et cum eo tenéntium arcum et clýpeum ducénta míllia.
17	18	Post istum étiam Józabad, et cum eo centum octogínta míllia expeditórum mílitum.
17	19	Hi omnes erant ad manum regis, excéptis áliis, quos posúerat in úrbibus murátis in univérso Juda.
18	1	Fuit ergo Jósaphat dives et ínclytus multum, et affinitáte conjúnctus est Achab.
18	2	Descendítque post annos ad eum in Samaríam: ad cujus advéntum mactávit Achab aríetes, et boves plúrimos, ipsi, et pópulo qui vénerat cum eo: persuasítque illi ut ascénderet in Ramoth Gálaad.
18	3	Dixítque Achab rex Israël ad Jósaphat regem Juda: Veni mecum in Ramoth Gálaad. Cui ille respóndit: Ut ego, et tu: sicut pópulus tuus, sic et pópulus meus: tecúmque érimus in bello.
18	4	Dixítque Jósaphat ad regem Israël: Cónsule óbsecro impræsentiárum sermónem Dómini.
18	5	Congregávit ígitur rex Israël prophetárum quadringéntos viros, et dixit ad eos: In Ramoth Gálaad ad bellándum ire debémus, an quiéscere? At illi: Ascénde, ínquiunt, et tradet Deus in manu regis.
18	6	Dixítque Jósaphat: Numquid non est hic prophétes Dómini, ut ab illo étiam requirámus?
18	7	Et ait rex Israël ad Jósaphat: Est vir unus a quo póssumus quǽrere Dómini voluntátem: sed ego odi eum, quia non prophétat mihi bonum, sed malum omni témpore: est autem Michǽas fílius Jemla. Dixítque Jósaphat: Ne loquáris rex hoc modo.
18	8	Vocávit ergo rex Israël unum de eunúchis, et dixit ei: Voca cito Michǽam fílium Jemla.
18	9	Porro rex Israël, et Jósaphat rex Juda, utérque sedébant in sólio suo, vestíti cultu régio: sedébant autem in área juxta portam Samaríæ, omnésque prophétæ vaticinabántur coram eis.
18	10	Sedecías vero fílius Chanáana fecit sibi córnua férrea, et ait: Hæc dicit Dóminus: His ventilábis Sýriam, donec cónteras eam.
18	11	Omnésque prophétæ simíliter prophetábant, atque dicébant: Ascénde in Ramoth Gálaad, et prosperáberis, et tradet eos Dóminus in manu regis.
18	12	Núntius autem, qui íerat ad vocándum Michǽam, ait illi: En verba ómnium prophetárum uno ore bona regi annúntiant: quæso ergo te ut et sermo tuus ab eis non disséntiat, loquarísque próspera.
18	13	Cui respóndit Michǽas: Vivit Dóminus, quia quodcúmque díxerit mihi Deus meus, hoc loquar.
18	14	Venit ergo ad regem. Cui rex ait: Michǽa, ire debémus in Ramoth Gálaad ad bellándum, an quiéscere? Cui ille respóndit: Ascéndite: cuncta enim próspera evénient, et tradéntur hostes in manus vestras.
18	15	Dixítque rex: Iterum atque íterum te adjúro, ut mihi non loquáris, nisi quod verum est in nómine Dómini.
18	16	At ille ait: Vidi univérsum Israël dispérsum in móntibus, sicut oves absque pastóre: et dixit Dóminus: Non habent isti dóminos: revertátur unusquísque in domum suam in pace.
18	17	Et ait rex Israël ad Jósaphat: Nonne dixi tibi, quod non prophetáret iste mihi quidquam boni, sed ea, quæ mala sunt?
18	18	At ille, Idcírco, ait, audíte verbum Dómini: Vidi Dóminum sedéntem in sólio suo, et omnem exércitum cæli assisténtem ei a dextris et a sinístris.
18	19	Et dixit Dóminus: Quis decípiet Achab regem Israël, ut ascéndat et córruat in Ramoth Gálaad? Cumque díceret unus hoc modo, et alter álio,
18	20	procéssit spíritus, et stetit coram Dómino, et ait: Ego decípiam eum. Cui Dóminus: In quo, inquit, decípies?
18	21	At ille respóndit: Egrédiar, et ero spíritus mendax in ore ómnium prophetárum ejus. Dixítque Dóminus: Decípies, et prævalébis: egrédere, et fac ita.
18	22	Nunc ígitur, ecce Dóminus dedit spíritum mendácii in ore ómnium prophetárum tuórum, et Dóminus locútus est de te mala.
18	23	Accéssit autem Sedecías fílius Chanáana, et percússit Michǽæ maxíllam, et ait: Per quam viam transívit spíritus Dómini a me, ut loquerétur tibi?
18	24	Dixítque Michǽas: Tu ipse vidébis in die illo, quando ingréssus fúeris cubículum de cubículo ut abscondáris.
18	25	Præcépit autem rex Israël, dicens: Tóllite Michǽam, et dúcite eum ad Amon príncipem civitátis, et ad Joas fílium Amelech.
18	26	Et dicétis: Hæc dicit rex: Míttite hunc in cárcerem, et date ei panis módicum, et aquæ pauxíllum, donec revértar in pace.
18	27	Dixítque Michǽas: Si revérsus fúeris in pace, non est locútus Dóminus in me. Et ait: Audíte omnes pópuli.
18	28	Igitur ascendérunt rex Israël, et Jósaphat rex Juda in Ramoth Gálaad.
18	29	Dixítque rex Israël ad Jósaphat: Mutábo hábitum, et sic ad pugnam vadam: tu autem indúere véstibus tuis. Mutatóque rex Israël hábitu, venit ad bellum.
18	30	Rex autem Sýriæ præcéperat dúcibus equitátus sui, dicens: Ne pugnétis contra mínimum, aut contra máximum, nisi contra solum regem Israël.
18	31	Itaque cum vidíssent príncipes equitátus Jósaphat, dixérunt: Rex Israël est iste. Et circumdedérunt eum dimicántes: at ille clamávit ad Dóminum, et auxiliátus est ei, atque avértit eos ab illo.
18	32	Cum enim vidíssent duces equitátus, quod non esset rex Israël, reliquérunt eum.
18	33	Accidit autem ut unus e pópulo sagíttam in incértum jáceret, et percúteret regem Israël inter cervícem et scápulas: at ille aurígæ suo ait: Convérte manum tuam, et educ me de ácie, quia vulnerátus sum.
18	34	Et finíta est pugna in die illo: porro rex Israël stabat in curru suo contra Syros usque ad vésperam, et mórtuus est occidénte sole.
19	1	Revérsus est autem Jósaphat rex Juda in domum suam pacífice in Jerúsalem.
19	2	Cui occúrrit Jehu fílius Hánani videns, et ait ad eum: Impio præbes auxílium, et his qui odérunt Dóminum amicítia júngeris, et idcírco iram quidem Dómini merebáris:
19	3	sed bona ópera invénta sunt in te, eo quod abstúleris lucos de terra Juda, et præparáveris cor tuum ut requíreres Dóminum Deum patrum tuórum.
19	4	Habitávit ergo Jósaphat in Jerúsalem: rursúmque egréssus est ad pópulum de Bersabée usque ad montem Ephraim, et revocávit eos ad Dóminum Deum patrum suórum.
19	5	Constituítque júdices terræ in cunctis civitátibus Juda munítis per síngula loca,
19	6	et præcípiens judícibus, Vidéte, ait, quid faciátis: non enim hóminis exercétis judícium, sed Dómini: et quodcúmque judicavéritis, in vos redundábit.
19	7	Sit timor Dómini vobíscum, et cum diligéntia cuncta fácite: non est enim apud Dóminum Deum nostrum iníquitas, nec personárum accéptio, nec cupído múnerum.
19	8	In Jerúsalem quoque constítuit Jósaphat Levítas, et sacerdótes, et príncipes familiárum ex Israël, ut judícium et causam Dómini judicárent habitatóribus ejus.
19	9	Præcepítque eis, dicens: Sic agétis in timóre Dómini fidéliter et corde perfécto.
19	10	Omnem causam, quæ vénerit ad vos fratrum vestrórum, qui hábitant in úrbibus suis inter cognatiónem et cognatiónem, ubicúmque quǽstio est de lege, de mandáto, de cæremóniis, de justificatiónibus: osténdite eis, ut non peccent in Dóminum, et ne véniat ira super vos et super fratres vestros: sic ergo agéntes non peccábitis.
19	11	Amarías autem sacérdos et póntifex vester, in his, quæ ad Deum pértinent, præsidébit: porro Zabadías fílius Ismahel, qui est dux in domo Juda, super ea ópera erit, quæ ad regis offícium pértinent: habetísque magístros Levítas coram vobis, confortámini, et ágite diligénter, et erit Dóminus vobíscum in bonis.
20	1	Post hæc congregáti sunt fílii Moab, et fílii Ammon, et cum eis de Ammonítis, ad Jósaphat, ut pugnárent contra eum.
20	2	Venerúntque núntii, et indicavérunt Jósaphat, dicéntes: Venit contra te multitúdo magna de his locis, quæ trans mare sunt, et de Sýria: et ecce consístunt in Asasónthamar, quæ est Engáddi.
20	3	Jósaphat autem timóre pertérritus, totum se cóntulit ad rogándum Dóminum, et prædicávit jejúnium univérso Juda.
20	4	Congregatúsque est Judas ad deprecándum Dóminum: sed et omnes de úrbibus suis venérunt ad obsecrándum eum.
20	5	Cumque stetísset Jósaphat in médio cœtu Juda, et Jerúsalem, in domo Dómini ante átrium novum,
20	6	ait: Dómine Deus patrum nostrórum, tu es Deus in cælo, et domináris cunctis regnis géntium, in manu tua est fortitúdo et poténtia, nec quisquam tibi potest resístere.
20	7	Nonne tu Deus noster interfecísti omnes habitatóres terræ hujus coram pópulo tuo Israël, et dedísti eam sémini Abraham amíci tui in sempitérnum?
20	8	Habitaverúntque in ea, et exstruxérunt in illa sanctuárium nómini tuo, dicéntes:
20	9	Si irrúerint super nos mala, gládius judícii, pestiléntia, et fames, stábimus coram domo hac in conspéctu tuo, in qua invocátum est nomen tuum: et clamábimus ad te in tribulatiónibus nostris, et exáudies, salvósque fácies.
20	10	Nunc ígitur ecce fílii Ammon, et Moab, et mons Seir, per quos non concessísti Israël ut transírent quando egrediebántur de Ægýpto, sed declinavérunt ab eis, et non interfecérunt illos:
20	11	e contrário agunt, et nitúntur ejícere nos de possessióne, quam tradidísti nobis.
20	12	Deus noster, ergo non judicábis eos? in nobis quidem non est tanta fortitúdo, ut possímus huic multitúdini resístere. Sed cum ignorémus quid ágere debeámus, hoc solum habémus resídui, ut óculos nostros dirigámus ad te.
20	13	Omnis vero Juda stabat coram Dómino cum párvulis, et uxóribus, et líberis suis.
20	14	Erat autem Jaháziel fílius Zacharíæ fílii Banaíæ fílii Jéhiel fílii Mathaníæ, Levítes de fíliis Asaph, super quem factus est Spíritus Dómini in médio turbæ,
20	15	et ait: Atténdite omnis Juda, et qui habitátis Jerúsalem, et tu rex Jósaphat: hæc dicit Dóminus vobis: Nolíte timére, nec paveátis hanc multitúdinem: non est enim vestra pugna, sed Dei.
20	16	Cras descendétis contra eos: ascensúri enim sunt per clivum nómine Sis, et inveniétis illos in summitáte torréntis, qui est contra solitúdinem Jéruel.
20	17	Non éritis vos qui dimicábitis, sed tantúmmodo confidénter state, et vidébitis auxílium Dómini super vos, o Juda, et Jerúsalem: nolíte timére, nec paveátis: cras egrediémini contra eos, et Dóminus erit vobíscum.
20	18	Jósaphat ergo, et Juda, et omnes habitatóres Jerúsalem cecidérunt proni in terram coram Dómino, et adoravérunt eum.
20	19	Porro Levítæ de fíliis Caath, et de fíliis Core laudábant Dóminum Deum Israël voce magna in excélsum.
20	20	Cumque mane surrexíssent, egréssi sunt per desértum Thécue: profectísque eis, stans Jósaphat in médio eórum, dixit: Audíte me viri Juda, et omnes habitatóres Jerúsalem: crédite in Dómino Deo vestro, et secúri éritis: crédite prophétis ejus, et cuncta evénient próspera.
20	21	Dedítque consílium pópulo, et státuit cantóres Dómini, ut laudárent eum in turmis suis, et antecéderent exércitum, ac voce cónsona dícerent: Confitémini Dómino, quóniam in ætérnum misericórdia ejus.
20	22	Cumque cœpíssent laudes cánere, vertit Dóminus insídias eórum in semetípsos, filiórum scílicet Ammon, et Moab, et montis Seir, qui egréssi fúerant ut pugnárent contra Judam: et percússi sunt.
20	23	Namque fílii Ammon, et Moab consurrexérunt advérsum habitatóres montis Seir, ut interfícerent et delérent eos: cumque hoc ópere perpetrássent, étiam in semetípsos versi, mútuis concidére vulnéribus.
20	24	Porro Juda cum venísset ad spéculam, quæ réspicit solitúdinem, vidit procul omnem late regiónem plenam cadavéribus, nec superésse quemquam, qui necem potuísset evádere.
20	25	Venit ergo Jósaphat, et omnis pópulus cum eo, ad detrahénda spólia mortuórum: invenerúntque inter cadávera váriam supelléctilem, vestes quoque, et vasa pretiosíssima, et diripuérunt, ita ut ómnia portáre non possent, nec per tres dies spólia auférre præ prædæ magnitúdine.
20	26	Die autem quarto congregáti sunt in Valle benedictiónis: étenim quóniam ibi benedíxerant Dómino, vocavérunt locum illum Vallis benedictiónis usque in præséntem diem.
20	27	Reversúsque est omnis vir Juda, et habitatóres Jerúsalem, et Jósaphat ante eos in Jerúsalem cum lætítia magna, eo quod dedísset eis Dóminus gáudium de inimícis suis.
20	28	Ingressíque sunt in Jerúsalem cum psaltériis, et cítharis, et tubis in domum Dómini.
20	29	Irruit autem pavor Dómini super univérsa regna terrárum, cum audíssent quod pugnásset Dóminus contra inimícos Israël.
20	30	Quievítque regnum Jósaphat, et prǽbuit ei Deus pacem per circúitum.
20	31	Regnávit ígitur Jósaphat super Judam, et erat trigínta quinque annórum cum regnáre cœpísset: vigínti autem et quinque annis regnávit in Jerúsalem, et nomen matris ejus Azuba fília Sélahi.
20	32	Et ambulávit in via patris sui Asa, nec declinávit ab ea, fáciens quæ plácita erant coram Dómino.
20	33	Verúmtamen excélsa non ábstulit, et adhuc pópulus non diréxerat cor suum ad Dóminum Deum patrum suórum.
20	34	Réliqua autem gestórum Jósaphat priórum et novissimórum scripta sunt in verbis Jehu fílii Hánani, quæ digéssit in Libros regum Israël.
20	35	Post hæc íniit amicítias Jósaphat rex Juda cum Ochozía rege Israël, cujus ópera fuérunt impiíssima.
20	36	Et párticeps fuit, ut fácerent naves, quæ irent in Tharsis: fecerúntque classem in Asióngaber.
20	37	Prophetávit autem Eliézer fílius Dodau de Marésa ad Jósaphat, dicens: Quia habuísti fœdus cum Ochozía, percússit Dóminus ópera tua, contritǽque sunt naves, nec potuérunt ire in Tharsis.
21	1	Dormívit autem Jósaphat cum pátribus suis, et sepúltus est cum eis in civitáte David: regnavítque Joram fílius ejus pro eo.
21	2	Qui hábuit fratres fílios Jósaphat, Azaríam, et Jáhiel, et Zacharíam, et Azaríam, et Míchaël, et Saphatíam: omnes hi fílii Jósaphat regis Juda.
21	3	Dedítque eis pater suus multa múnera argénti, et auri, et pensitatiónes, cum civitátibus munitíssimis in Juda: regnum autem trádidit Joram, eo quod esset primogénitus.
21	4	Surréxit ergo Joram super regnum patris sui: cumque se confirmásset, occídit omnes fratres suos gládio, et quosdam de princípibus Israël.
21	5	Trigínta duórum annórum erat Joram cum regnáre cœpísset, et octo annis regnávit in Jerúsalem.
21	6	Ambulavítque in viis regum Israël, sicut égerat domus Achab: fília quippe Achab erat uxor ejus, et fecit malum in conspéctu Dómini.
21	7	Nóluit autem Dóminus dispérdere domum David propter pactum, quod iníerat cum eo: et quia promíserat ut daret ei lucérnam, et fíliis ejus omni témpore.
21	8	In diébus illis rebellávit Edom, ne esset súbditus Judæ, et constítuit sibi regem.
21	9	Cumque transísset Joram cum princípibus suis, et cuncto equitátu, qui erat secum, surréxit nocte, et percússit Edom, qui se circumdéderat, et omnes duces equitátus ejus.
21	10	Attamen rebellávit Edom, ne esset sub ditióne Juda usque ad hanc diem: eo témpore et Lobna recéssit ne esset sub manu illíus. Derelíquerat enim Dóminum Deum patrum suórum:
21	11	ínsuper et excélsa fabricátus est in úrbibus Juda, et fornicári fecit habitatóres Jerúsalem, et prævaricári Judam.
21	12	Allátæ sunt autem ei lítteræ ab Elía prophéta, in quibus scriptum erat: Hæc dicit Dóminus Deus David patris tui: Quóniam non ambulásti in viis Jósaphat patris tui, et in viis Asa regis Juda,
21	13	sed incessísti per iter regum Israël, et fornicári fecísti Judam, et habitatóres Jerúsalem, imitátus fornicatiónem domus Achab, ínsuper et fratres tuos, domum patris tui, melióres te, occidísti:
21	14	ecce Dóminus percútiet te plaga magna cum pópulo tuo, et fíliis, et uxóribus tuis, universáque substántia tua.
21	15	Tu autem ægrotábis péssimo languóre úteri tui, donec egrediántur vitália tua paulátim per síngulos dies.
21	16	Suscitávit ergo Dóminus contra Joram spíritum Philisthinórum, et Arabum, qui confínes sunt Æthiópibus.
21	17	Et ascendérunt in terram Juda, et vastavérunt eam, diripuerúntque cunctam substántiam, quæ invénta est in domo regis, ínsuper et fílios ejus, et uxóres: nec remánsit ei fílius, nisi Jóachaz, qui mínimus natu erat.
21	18	Et super hæc ómnia percússit eum Dóminus alvi languóre insanábili.
21	19	Cumque diéi succéderet dies, et témporum spátia volveréntur, duórum annórum explétus est círculus: et sic longa consúmptus tabe, ita ut egéreret étiam víscera sua, languóre páriter, et vita cáruit. Mortuúsque est in infirmitáte péssima, et non fecit ei pópulus secúndum morem combustiónis exséquias, sicut fécerat majóribus ejus.
21	20	Trigínta duórum annórum fuit cum regnáre cœpísset, et octo annis regnávit in Jerúsalem. Ambulavítque non recte, et sepeliérunt eum in civitáte David: verúmtamen non in sepúlcro regum.
22	1	Constituérunt autem habitatóres Jerúsalem Ochozíam fílium ejus mínimum, regem pro eo: omnes enim majóres natu, qui ante eum fúerant, interfécerant latrónes Arabum, qui irrúerant in castra: regnavítque Ochozías fílius Joram regis Juda.
22	2	Quadragínta duórum annórum erat Ochozías cum regnáre cœpísset, et uno anno regnávit in Jerúsalem: et nomen matris ejus Athalía fília Amri.
22	3	Sed et ipse ingréssus est per vias domus Achab: mater enim ejus ímpulit eum ut ímpie ágeret.
22	4	Fecit ígitur malum in conspéctu Dómini, sicut domus Achab: ipsi enim fuérunt ei consiliárii post mortem patris sui, in intéritum ejus:
22	5	ambulavítque in consíliis eórum. Et perréxit cum Joram fílio Achab rege Israël in bellum contra Házaël regem Sýriæ in Ramoth Gálaad: vulneraverúntque Syri Joram.
22	6	Qui revérsus est ut curarétur in Jézrahel: multas enim plagas accéperat in supradícto certámine. Igitur Ochozías fílius Joram rex Juda, descéndit ut invíseret Joram fílium Achab in Jézrahel ægrotántem.
22	7	Voluntátis quippe fuit Dei advérsus Ochozíam, ut veníret ad Joram: et cum venísset, et egrederétur cum eo advérsum Jehu fílium Namsi, quem unxit Dóminus ut deléret domum Achab.
22	8	Cum ergo evérteret Jehu domum Achab, invénit príncipes Juda, et fílios fratrum Ochozíæ, qui ministrábant ei, et interfécit illos.
22	9	Ipsum quoque perquírens Ochozíam, comprehéndit latitántem in Samaría: adductúmque ad se, occídit, et sepeliérunt eum: eo quod esset fílius Jósaphat, qui quæsíerat Dóminum in toto corde suo. Nec erat ultra spes áliqua ut de stirpe quis regnáret Ochozíæ:
22	10	síquidem Athalía mater ejus, videns quod mórtuus esset fílius suus, surréxit, et interfécit omnem stirpem régiam domus Joram.
22	11	Porro Jósabeth fília regis tulit Joas fílium Ochozíæ, et furáta est eum de médio filiórum regis, cum interficeréntur: abscondítque eum cum nutríce sua in cubículo lectulórum: Jósabeth autem, quæ abscónderat eum, erat fília regis Joram, uxor Jójadæ pontíficis, soror Ochozíæ, et idcírco Athalía non interfécit eum.
22	12	Fuit ergo cum eis in domo Dei abscónditus sex annis, quibus regnávit Athalía super terram.
23	1	Anno autem séptimo, confortátus Jójada, assúmpsit centuriónes, Azaríam vidélicet fílium Jéroham, et Ismahel fílium Jóhanan, Azaríam quoque fílium Obed, et Maasíam fílium Adaíæ, et Elísaphat fílium Zechri: et íniit cum eis fœdus.
23	2	Qui circumeúntes Judam, congregavérunt Levítas de cunctis úrbibus Juda, et príncipes familiárum Israël, venerúntque in Jerúsalem.
23	3	Iniit ergo omnis multitúdo pactum in domo Dei cum rege, dixítque ad eos Jójada: Ecce fílius regis regnábit, sicut locútus est Dóminus super fílios David.
23	4	Iste est ergo sermo quem faciétis:
23	5	tértia pars vestrum qui véniunt ad sábbatum, sacerdótum, et Levitárum, et janitórum erit in portis: tértia vero pars ad domum regis: et tértia ad portam quæ appellátur Fundaménti: omne vero réliquum vulgus sit in átriis domus Dómini.
23	6	Nec quíspiam álius ingrediátur domum Dómini, nisi sacerdótes, et qui minístrant de Levítis: ipsi tantúmmodo ingrediántur, quia sanctificáti sunt: et omne réliquum vulgus obsérvet custódias Dómini.
23	7	Levítæ autem circúmdent regem, habéntes sínguli arma sua (et si quis álius ingréssus fúerit templum, interficiátur): sintque cum rege et intránte et egrediénte.
23	8	Fecérunt ergo Levítæ, et univérsus Juda, juxta ómnia quæ præcéperat Jójada póntifex: et assumpsérunt sínguli viros qui sub se erant, et veniébant per órdinem sábbati, cum his qui impléverant sábbatum et egressúri erant: síquidem Jójada póntifex non dimíserat abíre turmas, quæ sibi per síngulas hebdómadas succédere consuéverant.
23	9	Dedítque Jójada sacérdos centuriónibus lánceas, clypeósque et peltas regis David, quas consecráverat in domo Dómini.
23	10	Constituítque omnem pópulum tenéntium pugiónes a parte templi dextra, usque ad partem templi sinístram, coram altári et templo, per circúitum regis.
23	11	Et eduxérunt fílium regis, et imposuérunt ei diadéma, et testimónium, dederúntque in manu ejus tenéndam legem, et constituérunt eum regem: unxit quoque illum Jójada póntifex, et fílii ejus: imprecatíque sunt ei, atque dixérunt: Vivat rex.
23	12	Quod cum audísset Athalía, vocem scílicet curréntium atque laudántium regem, ingréssa est ad pópulum in templum Dómini.
23	13	Cumque vidísset regem stantem super gradum in intróitu, et príncipes, turmásque circa eum, omnémque pópulum terræ gaudéntem, atque clangéntem tubis, et divérsi géneris órganis concinéntem, vocémque laudántium, scidit vestiménta sua, et ait: Insídiæ, insídiæ.
23	14	Egréssus autem Jójada póntifex ad centuriónes, et príncipes exércitus, dixit eis: Edúcite illam extra septa templi, et interficiátur foris gládio. Præcepítque sacérdos ne occiderétur in domo Dómini.
23	15	Et imposuérunt cervícibus ejus manus: cumque intrásset portam equórum domus regis, interfecérunt eam ibi.
23	16	Pépigit autem Jójada fœdus inter se, universúmque pópulum, et regem, ut esset pópulus Dómini.
23	17	Itaque ingréssus est omnis pópulus domum Baal, et destruxérunt eam, et altária ac simulácra illíus confregérunt: Mathan quoque sacerdótem Baal interfecérunt ante aras.
23	18	Constítuit autem Jójada præpósitos in domo Dómini, sub mánibus sacerdótum, et Levitárum, quos distríbuit David in domo Dómini, ut offérrent holocáusta Dómino, sicut scriptum est in lege Móysi, in gáudio et cánticis, juxta dispositiónem David.
23	19	Constítuit quoque janitóres in portis domus Dómini, ut non ingrederétur eam immúndus in omni re.
23	20	Assumpsítque centuriónes, et fortíssimos viros, ac príncipes pópuli, et omne vulgus terræ, et fecérunt descéndere regem de domo Dómini, et introíre per médium portæ superióris in domum regis, et collocavérunt eum in sólio regáli.
23	21	Lætatúsque est omnis pópulus terræ, et urbs quiévit: porro Athalía interfécta est gládio.
24	1	Septem annórum erat Joas cum regnáre cœpísset, et quadragínta annis regnávit in Jerúsalem: nomen matris ejus Sebía de Bersabée.
24	2	Fecítque quod bonum est coram Dómino cunctis diébus Jójadæ sacerdótis.
24	3	Accépit autem ei Jójada uxóres duas, e quibus génuit fílios et fílias.
24	4	Post quæ plácuit Joas ut instauráret domum Dómini.
24	5	Congregavítque sacerdótes, et Levítas, et dixit eis: Egredímini ad civitátes Juda, et collígite de univérso Israël pecúniam ad sartatécta templi Dei vestri per síngulos annos, festinatóque hoc fácite. Porro Levítæ egére negligéntius.
24	6	Vocavítque rex Jójadam príncipem, et dixit ei: Quare tibi non fuit curæ, ut cógeres Levítas inférre de Juda et de Jerúsalem pecúniam, quæ constitúta est a Móyse servo Dómini, ut inférret eam omnis multitúdo Israël in tabernáculum testimónii?
24	7	Athalía enim impiíssima, et fílii ejus, destruxérunt domum Dei: et de univérsis, quæ sanctificáta fúerant in templo Dómini, ornavérunt fanum Báalim.
24	8	Præcépit ergo rex, et fecérunt arcam: posuerúntque eam juxta portam domus Dómini forínsecus.
24	9	Et prædicátum est in Juda et Jerúsalem ut deférrent sínguli prétium Dómino, quod constítuit Móyses servus Dei super omnem Israël in desérto.
24	10	Lætatíque sunt cuncti príncipes, et omnis pópulus, et ingréssi contulérunt in arcam Dómini, atque misérunt ita ut implerétur.
24	11	Cumque tempus esset ut deférrent arcam coram rege per manus Levitárum (vidébant enim multam pecúniam), ingrediebátur scriba regis, et quem primus sacérdos constitúerat: effundebántque pecúniam quæ erat in arca: porro arcam reportábant ad locum suum: sicque faciébant per síngulos dies. Et congregáta est infiníta pecúnia.
24	12	Quam dedérunt rex et Jójada his, qui prǽerant opéribus domus Dómini: at illi conducébant ex ea cæsóres lápidum, et artífices óperum singulórum ut instaurárent domum Dómini: fabros quoque ferri et æris, ut quod cádere cœ́perat, fulcirétur.
24	13	Egerúntque hi qui operabántur indústrie, et obducebátur paríetum cicátrix per manus eórum, ac suscitavérunt domum Dómini in statum prístinum, et fírmiter eam stare fecérunt.
24	14	Cumque compléssent ómnia ópera, detulérunt coram rege, et Jójada réliquam partem pecúniæ: de qua facta sunt vasa templi in ministérium, et ad holocáusta, phíalæ quoque, et cétera vasa áurea et argéntea: et offerebántur holocáusta in domo Dómini júgiter cunctis diébus Jójadæ.
24	15	Sénuit autem Jójada plenus diérum, et mórtuus est cum esset centum trigínta annórum:
24	16	sepelierúntque eum in civitáte David cum régibus, eo quod fecísset bonum cum Israël, et cum domo ejus.
24	17	Postquam autem óbiit Jójada, ingréssi sunt príncipes Juda, et adoravérunt regem: qui delinítus obséquiis eórum, acquiévit eis.
24	18	Et dereliquérunt templum Dómini Dei patrum suórum, servierúntque lucis et sculptílibus, et facta est ira contra Judam, et Jerúsalem propter hoc peccátum.
24	19	Mittebátque eis prophétas ut reverteréntur ad Dóminum, quos protestántes illi audíre nolébant.
24	20	Spíritus ítaque Dei índuit Zacharíam fílium Jójadæ sacerdótem, et stetit in conspéctu pópuli, et dixit eis: Hæc dicit Dóminus Deus: Quare transgredímini præcéptum Dómini, quod vobis non próderit, et dereliquístis Dóminum ut derelínqueret vos?
24	21	Qui congregáti advérsus eum, misérunt lápides juxta regis impérium in átrio domus Dómini.
24	22	Et non est recordátus Joas rex misericórdiæ, quam fécerat Jójada pater illíus secum, sed interfécit fílium ejus. Qui cum morerétur, ait: Vídeat Dóminus, et requírat.
24	23	Cumque evolútus esset annus, ascéndit contra eum exércitus Sýriæ: venítque in Judam et Jerúsalem, et interfécit cunctos príncipes pópuli, atque univérsam prædam misérunt regi in Damáscum.
24	24	Et certe cum permódicus venísset númerus Syrórum, trádidit Dóminus in mánibus eórum infinítam multitúdinem, eo quod dereliquíssent Dóminum Deum patrum suórum: in Joas quoque ignominiósa exercuére judícia.
24	25	Et abeúntes dimisérunt eum in languóribus magnis: surrexérunt autem contra eum servi sui in ultiónem sánguinis fílii Jójadæ sacerdótis, et occidérunt eum in léctulo suo, et mórtuus est: sepelierúntque eum in civitáte David, sed non in sepúlcris regum.
24	26	Insidiáti vero sunt ei Zabad fílius Sémmaath Ammanítidis, et Józabad fílius Sémarith Moabítidis.
24	27	Porro fílii ejus, ac summa pecúniæ, quæ adunáta fúerat sub eo, et instaurátio domus Dei, scripta sunt diligéntius in Libro regum: regnávit autem Amasías fílius ejus pro eo.
25	1	Vigínti quinque annórum erat Amasías cum regnáre cœpísset, et vigínti novem annis regnávit in Jerúsalem, nomen matris ejus Jóadan de Jerúsalem.
25	2	Fecítque bonum in conspéctu Dómini: verúmtamen non in corde perfécto.
25	3	Cumque roborátum sibi vidéret impérium, jugulávit servos, qui occíderant regem patrem suum,
25	4	sed fílios eórum non interfécit, sicut scriptum est in Libro legis Móysi, ubi præcépit Dóminus, dicens: Non occidéntur patres pro fíliis, neque fílii pro pátribus suis, sed unusquísque in suo peccáto moriétur.
25	5	Congregávit ígitur Amasías Judam, et constítuit eos per famílias, tribunósque et centuriónes in univérso Juda, et Bénjamin: et recénsuit a vigínti annis supra, invenítque trecénta míllia júvenum, qui egrederéntur ad pugnam, et tenérent hastam et clýpeum.
25	6	Mercéde quoque condúxit de Israël centum míllia robustórum, centum taléntis argénti.
25	7	Venit autem homo Dei ad illum, et ait: O rex, ne egrediátur tecum exércitus Israël: non est enim Dóminus cum Israël, et cunctis fíliis Ephraim:
25	8	quod si putas in róbore exércitus bella consístere, superári te fáciet Deus ab hóstibus: Dei quippe est et adjuváre, et in fugam convértere.
25	9	Dixítque Amasías ad hóminem Dei: Quid ergo fiet de centum taléntis, quæ dedi milítibus Israël? Et respóndit ei homo Dei: Habet Dóminus unde tibi dare possit multo his plura.
25	10	Separávit ítaque Amasías exércitum, qui vénerat ad eum ex Ephraim, ut reverterétur in locum suum: at illi contra Judam veheménter iráti, revérsi sunt in regiónem suam.
25	11	Porro Amasías confidénter edúxit pópulum suum, et ábiit in vallem Salinárum, percussítque fílios Seir decem míllia:
25	12	et ália decem míllia virórum cepérunt fílii Juda, et adduxérunt ad prærúptum cujúsdam petræ, præcipitaverúntque eos de summo in præceps: qui univérsi crepuérunt.
25	13	At ille exércitus, quem remíserat Amasías ne secum iret ad prœ́lium, diffúsus est in civitátibus Juda, a Samaría usque ad Béthoron, et interféctis tribus míllibus, dirípuit prædam magnam.
25	14	Amasías vero post cædem Idumæórum, et allátos deos filiórum Seir, státuit illos in deos sibi, et adorábat eos, et illis adolébat incénsum.
25	15	Quam ob rem irátus Dóminus contra Amasíam misit ad illum prophétam, qui díceret ei: Cur adorásti deos, qui non liberavérunt pópulum suum de manu tua?
25	16	Cumque hæc ille loquerétur, respóndit ei: Num consiliárius regis es? quiésce, ne interfíciam te. Discedénsque prophéta: Scio, inquit, quod cogitáverit Deus occídere te, quia fecísti hoc malum, et ínsuper non acquievísti consílio meo.
25	17	Igitur Amasías rex Juda ínito péssimo consílio, misit ad Joas fílium Jóachaz fílii Jehu, regem Israël, dicens: Veni, videámus nos mútuo.
25	18	At ille remísit núntios, dicens: Cárduus, qui est in Líbano, misit ad cedrum Líbani, dicens: Da fíliam tuam fílio meo uxórem: et ecce béstiæ, quæ erant in silva Líbani, transiérunt, et conculcavérunt cárduum.
25	19	Dixísti: Percússi Edom, et idcírco erígitur cor tuum in supérbiam: sede in domo tua: cur malum advérsum te próvocas, ut cadas et tu, et Juda tecum?
25	20	Nóluit audíre Amasías, eo quod Dómini esset volúntas ut traderétur in manus hóstium propter deos Edom.
25	21	Ascéndit ígitur Joas rex Israël, et mútuos sibi præbuére conspéctus: Amasías autem rex Juda erat in Béthsames Juda:
25	22	corruítque Juda coram Israël, et fugit in tabernácula sua.
25	23	Porro Amasíam regem Juda, fílium Joas fílii Jóachaz, cepit Joas rex Israël in Béthsames, et addúxit in Jerúsalem: destruxítque murum ejus a porta Ephraim usque ad portam ánguli quadringéntis cúbitis.
25	24	Omne quoque aurum, et argéntum, et univérsa vasa, quæ repérerat in domo Dei, et apud Obédedom in thesáuris étiam domus régiæ, necnon et fílios óbsidum, redúxit in Samaríam.
25	25	Vixit autem Amasías fílius Joas rex Juda, postquam mórtuus est Joas fílius Jóachaz rex Israël, quíndecim annis.
25	26	Réliqua autem sermónum Amasíæ priórum et novissimórum scripta sunt in Libro regum Juda et Israël.
25	27	Qui postquam recéssit a Dómino, tetendérunt ei insídias in Jerúsalem. Cumque fugísset in Lachis, misérunt, et interfecérunt eum ibi.
25	28	Reportantésque super equos, sepeliérunt eum cum pátribus suis in civitáte David.
26	1	Omnis autem pópulus Juda fílium ejus Ozíam, annórum sédecim, constítuit regem pro Amasía patre suo.
26	2	Ipse ædificávit Ailath, et restítuit eam ditióni Juda, postquam dormívit rex cum pátribus suis.
26	3	Sédecim annórum erat Ozías cum regnáre cœpísset, et quinquagínta duóbus annis regnávit in Jerúsalem: nomen matris ejus Jechelía de Jerúsalem.
26	4	Fecítque quod erat rectum in óculis Dómini, juxta ómnia quæ fécerat Amasías pater ejus.
26	5	Et exquisívit Dóminum in diébus Zacharíæ intelligéntis et vidéntis Deum: cumque requíreret Dóminum, diréxit eum in ómnibus.
26	6	Dénique egréssus est, et pugnávit contra Philísthiim, et destrúxit murum Geth, et murum Jábniæ, murúmque Azóti: ædificávit quoque óppida in Azóto et in Philísthiim.
26	7	Et adjúvit eum Deus contra Philísthiim, et contra Arabes, qui habitábant in Gúrbaal, et contra Ammonítas.
26	8	Appendebántque Ammonítæ múnera Ozíæ: et divulgátum est nomen ejus usque ad intróitum Ægýpti propter crebras victórias.
26	9	Ædificavítque Ozías turres in Jerúsalem super portam ánguli, et super portam vallis, et réliquas in eódem muri látere, firmavítque eas.
26	10	Exstrúxit étiam turres in solitúdine, et effódit cistérnas plúrimas, eo quod habéret multa pécora, tam in campéstribus, quam in erémi vastitáte: víneas quoque hábuit et vinitóres in móntibus, et in Carmélo: erat quippe homo agricultúræ déditus.
26	11	Fuit autem exércitus bellatórum ejus, qui procedébant ad prœ́lia sub manu Jéhiel scribæ, Maasiǽque doctóris, et sub manu Hananíæ, qui erat de dúcibus regis.
26	12	Omnísque númerus príncipum per famílias, virórum fórtium duórum míllium sexcentórum.
26	13	Et sub eis univérsus exércitus trecentórum et septem míllium quingentórum, qui erant apti ad bella, et pro rege contra adversários dimicábant.
26	14	Præparávit quoque eis Ozías, id est, cuncto exercítui, clýpeos, et hastas, et gáleas, et lorícas, arcúsque et fundas ad jaciéndos lápides.
26	15	Et fecit in Jerúsalem divérsi géneris máchinas, quas in túrribus collocávit, et in ángulis murórum, ut mítterent sagíttas, et saxa grándia: egressúmque est nomen ejus procul, eo quod auxiliarétur ei Dóminus, et corroborásset illum.
26	16	Sed cum roborátus esset, elevátum est cor ejus in intéritum suum, et negléxit Dóminum Deum suum: ingressúsque templum Dómini, adolére vóluit incénsum super altáre thymiámatis.
26	17	Statímque ingréssus post eum Azarías sacérdos, et cum eo sacerdótes Dómini octogínta, viri fortíssimi,
26	18	restitérunt regi, atque dixérunt: Non est tui offícii Ozía, ut adóleas incénsum Dómino, sed sacerdótum, hoc est, filiórum Aaron, qui consecráti sunt ad hujuscémodi ministérium: egrédere de sanctuário, ne contémpseris: quia non reputábitur tibi in glóriam hoc a Dómino Deo.
26	19	Iratúsque Ozías, tenens in manu thuríbulum ut adoléret incénsum, minabátur sacerdótibus. Statímque orta est lepra in fronte ejus coram sacerdótibus, in domo Dómini super altáre thymiámatis.
26	20	Cumque respexísset eum Azarías póntifex, et omnes réliqui sacerdótes, vidérunt lepram in fronte ejus, et festináto expulérunt eum. Sed et ipse pertérritus, accelerávit égredi, eo quod sensísset íllico plagam Dómini.
26	21	Fuit ígitur Ozías rex leprósus usque ad diem mortis suæ, et habitávit in domo separáta plenus lepra, ob quam ejéctus fúerat de domo Dómini. Porro Jóatham fílius ejus rexit domum regis, et judicábat pópulum terræ.
26	22	Réliqua autem sermónum Ozíæ priórum et novissimórum scripsit Isaías fílius Amos prophéta.
26	23	Dormivítque Ozías cum pátribus suis, et sepeliérunt eum in agro regálium sepulcrórum, eo quod esset leprósus: regnavítque Jóatham fílius ejus pro eo.
27	1	Vigínti quinque annórum erat Jóatham cum regnáre cœpísset, et sédecim annis regnávit in Jerúsalem: nomen matris ejus Jérusa fília Sadoc.
27	2	Fecítque quod rectum erat coram Dómino, juxta ómnia quæ fécerat Ozías pater suus, excépto quod non est ingréssus templum Dómini, et adhuc pópulus delinquébat.
27	3	Ipse ædificávit portam domus Dómini excélsam, et in muro Ophel multa constrúxit.
27	4	Urbes quoque ædificávit in móntibus Juda, et in sáltibus castélla et turres.
27	5	Ipse pugnávit contra regem filiórum Ammon, et vicit eos, dederúntque ei fílii Ammon in témpore illo centum talénta argénti, et decem míllia coros trítici, ac tótidem coros hórdei: hæc ei præbuérunt fílii Ammon in anno secúndo et tértio.
27	6	Corroboratúsque est Jóatham, eo quod direxísset vias suas coram Dómino Deo suo.
27	7	Réliqua autem sermónum Jóatham, et omnes pugnæ ejus, et ópera, scripta sunt in Libro regum Israël et Juda.
27	8	Vigínti quinque annórum erat cum regnáre cœpísset, et sédecim annis regnávit in Jerúsalem.
27	9	Dormivítque Jóatham cum pátribus suis, et sepeliérunt eum in civitáte David: et regnávit Achaz fílius ejus pro eo.
28	1	Vigínti annórum erat Achaz cum regnáre cœpísset, et sédecim annis regnávit in Jerúsalem. Non fecit rectum in conspéctu Dómini sicut David pater ejus:
28	2	sed ambulávit in viis regum Israël, ínsuper et státuas fudit Báalim.
28	3	Ipse est, qui adolévit incénsum in valle Benénnom, et lustrávit fílios suos in igne, juxta ritum géntium, quas interfécit Dóminus in advéntu filiórum Israël.
28	4	Sacrificábat quoque, et thymiáma succendébat in excélsis, et in cóllibus, et sub omni ligno frondóso.
28	5	Tradidítque eum Dóminus Deus ejus in manu regis Sýriæ, qui percússit eum, magnámque prædam cepit de ejus império, et addúxit in Damáscum: mánibus quoque regis Israël tráditus est, et percússus plaga grandi.
28	6	Occidítque Phácee fílius Romelíæ de Juda centum vigínti míllia in die uno, omnes viros bellatóres: eo quod reliquíssent Dóminum Deum patrum suórum.
28	7	Eódem témpore occídit Zechri, vir potens ex Ephraim, Maasíam fílium regis, et Ezricam ducem domus ejus, Elcanam quoque secúndum a rege.
28	8	Ceperúntque fílii Israël de frátribus suis ducénta míllia mulíerum, puerórum, et puellárum, et infinítam prædam: pertulerúntque eam in Samaríam.
28	9	Ea tempestáte erat ibi prophéta Dómini, nómine Oded: qui egréssus óbviam exercítui veniénti in Samaríam, dixit eis: Ecce irátus Dóminus Deus patrum vestrórum contra Juda, trádidit eos in mánibus vestris, et occidístis eos atróciter, ita ut ad cælum pertíngeret vestra crudélitas.
28	10	Insuper fílios Juda et Jerúsalem vultis vobis subjícere in servos et ancíllas: quod nequáquam facto opus est: peccástis enim super hoc Dómino Deo vestro.
28	11	Sed audíte consílium meum, et redúcite captívos, quos adduxístis de frátribus vestris, quia magnus furor Dómini ímminet vobis.
28	12	Stetérunt ítaque viri de princípibus filiórum Ephraim, Azarías fílius Jóhanan, Barachías fílius Mosóllamoth, Ezechías fílius Sellum, et Amasa fílius Adali, contra eos, qui veniébant de prœ́lio,
28	13	et dixérunt eis: Non introducétis huc captívos, ne peccémus Dómino. Quare vultis adjícere super peccáta nostra, et vétera cumuláre delícta? grande quippe peccátum est, et ira furóris Dómini ímminet super Israël.
28	14	Dimiserúntque viri bellatóres prædam, et univérsa quæ céperant, coram princípibus, et omni multitúdine.
28	15	Steterúntque viri, quos supra memorávimus, et apprehendéntes captívos, omnésque qui nudi erant, vestiérunt de spóliis: cumque vestíssent eos, et calceássent, et refecíssent cibo ac potu, unxisséntque propter labórem, et adhibuíssent eis curam: quicúmque ambuláre non póterant, et erant imbecíllo córpore, imposuérunt eos juméntis, et adduxérunt Jéricho civitátem palmárum ad fratres eórum, ipsíque revérsi sunt in Samaríam.
28	16	Témpore illo misit rex Achaz ad regem Assyriórum, póstulans auxílium.
28	17	Venerúntque Idumǽi, et percussérunt multos ex Juda, et cepérunt prædam magnam.
28	18	Philísthiim quoque diffúsi sunt per urbes campéstres, et ad merídiem Juda: ceperúntque Béthsames, et Aialon, et Gáderoth, Socho quoque, et Thamnan, et Gamzo, cum vículis suis, et habitavérunt in eis.
28	19	Humiliáverat enim Dóminus Judam propter Achaz regem Juda, eo quod nudásset eum auxílio, et contémptui habuísset Dóminum.
28	20	Adduxítque contra eum Thelgathphálnasar regem Assyriórum, qui et afflíxit eum, et nullo resisténte vastávit.
28	21	Igitur Achaz, spoliáta domo Dómini, et domo regum ac príncipum, dedit regi Assyriórum múnera, et tamen nihil ei prófuit.
28	22	Insuper et témpore angústiæ suæ auxit contémptum in Dóminum, ipse per se rex Achaz,
28	23	immolávit diis Damásci víctimas percussóribus suis, et dixit: Dii regum Sýriæ auxiliántur eis, quos ego placábo hóstiis, et áderunt mihi, cum e contrário ipsi fúerint ruínæ ei, et univérso Israël.
28	24	Diréptis ítaque Achaz ómnibus vasis domus Dei, atque confráctis, clausit jánuas templi Dei, et fecit sibi altária in univérsis ángulis Jerúsalem.
28	25	In ómnibus quoque úrbibus Juda exstrúxit aras ad cremándum thus, atque ad iracúndiam provocávit Dóminum Deum patrum suórum.
28	26	Réliqua autem sermónum ejus, et ómnium óperum suórum priórum et novissimórum, scripta sunt in Libro regum Juda et Israël.
28	27	Dormivítque Achaz cum pátribus suis, et sepeliérunt eum in civitáte Jerúsalem: neque enim recepérunt eum in sepúlcra regum Israël. Regnavítque Ezechías fílius ejus pro eo.
29	1	Igitur Ezechías regnáre cœpit, cum vigínti quinque esset annórum, et vigínti novem annis regnávit in Jerúsalem: nomen matris ejus Abía, fília Zacharíæ.
29	2	Fecítque quod erat plácitum in conspéctu Dómini, juxta ómnia quæ fécerat David pater ejus.
29	3	Ipse anno et mense primo regni sui apéruit valvas domus Dómini, et instaurávit eas.
29	4	Adduxítque sacerdótes atque Levítas, et congregávit eos in platéam orientálem.
29	5	Dixítque ad eos: Audíte me Levítæ, et sanctificámini: mundáte domum Dómini Dei patrum vestrórum, et auférte omnem immundítiam de sanctuário.
29	6	Peccavérunt patres nostri, et fecérunt malum in conspéctu Dómini Dei nostri, derelinquéntes eum: avertérunt fácies suas a tabernáculo Dómini, et præbuérunt dorsum.
29	7	Clausérunt óstia, quæ erant in pórticu, et exstinxérunt lucérnas, incensúmque non adolevérunt, et holocáusta non obtulérunt in sanctuário Deo Israël.
29	8	Concitátus est ítaque furor Dómini super Judam et Jerúsalem, tradidítque eos in commotiónem, et in intéritum, et in síbilum, sicut ipsi cérnitis óculis vestris.
29	9	En corruérunt patres nostri gládiis: fílii nostri, et fíliæ nostræ, et cónjuges captívæ ductæ sunt propter hoc scelus.
29	10	Nunc ergo placet mihi ut ineámus fœdus cum Dómino Deo Israël, et avértet a nobis furórem iræ suæ.
29	11	Fílii mei nolíte neglígere: vos elégit Dóminus ut stetis coram eo, et ministrétis illi, colatísque eum, et cremétis ei incénsum.
29	12	Surrexérunt ergo Levítæ: Mahath fílius Amásai, et Joël fílius Azaríæ de fíliis Caath: porro de fíliis Merári, Cis fílius Abdi, et Azarías fílius Jaláleel. De fíliis autem Gersom, Joah fílius Zemma, et Eden fílius Joah.
29	13	At vero de fíliis Elísaphan, Samri, et Jáhiel. De fíliis quoque Asaph, Zacharías, et Mathanías:
29	14	necnon de fíliis Heman, Jáhiel, et Sémei: sed et de fíliis Idithun, Semeías, et Oziel.
29	15	Congregaverúntque fratres suos, et sanctificáti sunt, et ingréssi sunt juxta mandátum regis et impérium Dómini, ut expiárent domum Dei.
29	16	Sacerdótes quoque ingréssi templum Dómini ut sanctificárent illud, extulérunt omnem immundítiam, quam intro repérerant in vestíbulo domus Dómini, quam tulérunt Levítæ, et asportavérunt ad torréntem Cedron foras.
29	17	Cœpérunt autem prima die mensis primi mundáre, et in die octávo ejúsdem mensis ingréssi sunt pórticum templi Dómini, expiaverúntque templum diébus octo, et in die sextadécima mensis ejúsdem, quod cœ́perant implevérunt.
29	18	Ingréssi quoque sunt ad Ezechíam regem, et dixérunt ei: Sanctificávimus omnem domum Dómini, et altáre holocáusti, vasáque ejus, necnon et mensam propositiónis cum ómnibus vasis suis,
29	19	cunctámque templi supelléctilem, quam pollúerat rex Achaz in regno suo, postquam prævaricátus est: et ecce expósita sunt ómnia coram altáre Dómini.
29	20	Consurgénsque dilúculo Ezechías rex, adunávit omnes príncipes civitátis, et ascéndit in domum Dómini:
29	21	obtulerúntque simul tauros septem, et aríetes septem, agnos septem, et hircos septem pro peccáto, pro regno, pro sanctuário, pro Juda, dixítque sacerdótibus fíliis Aaron, ut offérrent super altáre Dómini.
29	22	Mactavérunt ígitur tauros, et suscepérunt sánguinem sacerdótes, et fudérunt illum super altáre: mactavérunt étiam aríetes, et illórum sánguinem super altáre fudérunt, immolaverúntque agnos, et fudérunt super altáre sánguinem.
29	23	Applicuérunt hircos pro peccáto coram rege, et univérsa multitúdine, imposuerúntque manus suas super eos:
29	24	et immolavérunt illos sacerdótes, et aspersérunt sánguinem eórum coram altáre pro piáculo univérsi Israélis: pro omni quippe Israël præcéperat rex ut holocáustum fíeret, et pro peccáto.
29	25	Constítuit quoque Levítas in domo Dómini cum cýmbalis, et psaltériis, et cítharis secúndum dispositiónem David regis, et Gad vidéntis, et Nathan prophétæ: síquidem Dómini præcéptum fuit per manum prophetárum ejus.
29	26	Steterúntque Levítæ tenéntes órgana David, et sacerdótes tubas.
29	27	Et jussit Ezechías ut offérrent holocáusta super altáre: cumque offerréntur holocáusta, cœpérunt laudes cánere Dómino, et clángere tubis, atque in divérsis órganis, quæ David rex Israël præparáverat, concrepáre.
29	28	Omni autem turba adoránte, cantóres, et ii, qui tenébant tubas, erant in offício suo donec complerétur holocáustum.
29	29	Cumque finíta esset oblátio, incurvátus est rex, et omnes qui erant cum eo, et adoravérunt.
29	30	Præcepítque Ezechías, et príncipes Levítis, ut laudárent Dóminum sermónibus David, et Asaph vidéntis: qui laudavérunt eum magna lætítia, et incurváto genu adoravérunt.
29	31	Ezechías autem étiam hæc áddidit: Impléstis manus vestras Dómino, accédite, et offérte víctimas, et laudes in domo Dómini. Obtulit ergo univérsa multitúdo hóstias, et laudes, et holocáusta, mente devóta.
29	32	Porro númerus holocaustórum, quæ óbtulit multitúdo, hic fuit: tauros septuagínta, aríetes centum, agnos ducéntos.
29	33	Sanctificaverúntque Dómino boves sexcéntos, et oves tria míllia.
29	34	Sacerdótes vero pauci erant, nec póterant suffícere ut pelles holocaustórum detráherent: unde et Levítæ fratres eórum adjuvérunt eos, donec implerétur opus, et sanctificaréntur antístites: Levítæ quippe facilióri ritu sanctificántur, quam sacerdótes.
29	35	Fuérunt ergo holocáusta plúrima, ádipes pacificórum, et libámina holocaustórum: et complétus est cultus domus Dómini.
29	36	Lætatúsque est Ezechías, et omnis pópulus, eo quod ministérium Dómini esset explétum. De repénte quippe hoc fíeri placúerat.
30	1	Misit quoque Ezechías ad omnem Israël et Judam: scripsítque epístolas ad Ephraim et Manássen, ut venírent ad domum Dómini in Jerúsalem, et fácerent Phase Dómino Deo Israël.
30	2	Inito ergo consílio regis et príncipum, et univérsi cœtus Jerúsalem, decrevérunt ut fácerent Phase mense secúndo.
30	3	Non enim potúerant fácere in témpore suo, quia sacerdótes, qui possent suffícere, sanctificáti non fúerant, et pópulus nondum congregátus fúerat in Jerúsalem.
30	4	Placuítque sermo regi, et omni multitúdini.
30	5	Et decrevérunt ut mítterent núntios in univérsum Israël, de Bersabée usque Dan, ut venírent, et fácerent Phase Dómino Deo Israël in Jerúsalem: multi enim non fécerant sicut lege præscríptum est.
30	6	Perrexerúntque cursóres cum epístolis ex regis império, et príncipum ejus, in univérsum Israël et Judam, juxta id quod rex jússerat, prædicántes: Fílii Israël revertímini ad Dóminum Deum Abraham, et Isaac, et Israël: et revertétur ad relíquias, quæ effugérunt manum regis Assyriórum.
30	7	Nolíte fíeri sicut patres vestri et fratres, qui recessérunt a Dómino Deo patrum suórum, qui trádidit eos in intéritum, ut ipsi cérnitis.
30	8	Nolíte induráre cervíces vestras, sicut patres vestri: trádite manus Dómino, et veníte ad sanctuárium ejus, quod sanctificávit in ætérnum: servíte Dómino Deo patrum vestrórum, et avertétur a vobis ira furóris ejus.
30	9	Si enim vos revérsi fuéritis ad Dóminum: fratres vestri, et fílii habébunt misericórdiam coram dóminis suis, qui illos duxérunt captívos, et reverténtur in terram hanc: pius enim et clemens est Dóminus Deus vester, et non avértet fáciem suam a vobis, si revérsi fuéritis ad eum.
30	10	Igitur cursóres pergébant velóciter de civitáte in civitátem, per terram Ephraim et Manásse usque ad Zábulon, illis irridéntibus et subsannántibus eos.
30	11	Attamen quidam viri ex Aser, et Manásse, et Zábulon acquiescéntes consílio, venérunt Jerúsalem.
30	12	In Juda vero facta est manus Dómini ut daret eis cor unum, ut fácerent juxta præcéptum regis, et príncipum verbum Dómini.
30	13	Congregatíque sunt in Jerúsalem pópuli multi, ut fácerent solemnitátem azymórum, in mense secúndo:
30	14	et surgéntes destruxérunt altária, quæ erant in Jerúsalem, atque univérsa, in quibus idólis adolebátur incénsum, subverténtes, projecérunt in torréntem Cedron.
30	15	Immolavérunt autem Phase quartadécima die mensis secúndi. Sacerdótes quoque, atque Levítæ tandem sanctificáti, obtulérunt holocáusta in domo Dómini:
30	16	steterúntque in órdine suo juxta dispositiónem, et legem Móysi hóminis Dei: sacerdótes vero suscipiébant effundéndum sánguinem de mánibus Levitárum,
30	17	eo quod multa turba sanctificáta non esset: et idcírco immolárent Levítæ Phase his, qui non occúrrerant sanctificári Dómino.
30	18	Magna étiam pars pópuli de Ephraim, et Manásse, et Issachar, et Zábulon, quæ sanctificáta non fúerat, comédit Phase non juxta quod scriptum est: et orávit pro eis Ezechías, dicens: Dóminus bonus propitiábitur
30	19	cunctis, qui in toto corde requírunt Dóminum Deum patrum suórum: et non imputábit eis quod minus sanctificáti sunt.
30	20	Quem exaudívit Dóminus, et placátus est pópulo.
30	21	Fecerúntque fílii Israël, qui invénti sunt in Jerúsalem, solemnitátem azymórum septem diébus in lætítia magna, laudántes Dóminum per síngulos dies: Levítæ quoque, et sacerdótes per órgana, quæ suo offício congruébant.
30	22	Et locútus est Ezechías ad cor ómnium Levitárum, qui habébant intelligéntiam bonam super Dómino: et comedérunt septem diébus solemnitátis, immolántes víctimas pacificórum, et laudántes Dóminum Deum patrum suórum.
30	23	Placuítque univérsæ multitúdini ut celebrárent étiam álios dies septem: quod et fecérunt cum ingénti gáudio.
30	24	Ezechías enim rex Juda præbúerat multitúdini mille tauros, et septem míllia óvium: príncipes vero déderant pópulo tauros mille, et oves decem míllia: sanctificáta est ergo sacerdótum plúrima multitúdo.
30	25	Et hilaritáte perfúsa omnis turba Juda, tam sacerdótum et Levitárum, quam univérsæ frequéntiæ, quæ vénerat ex Israël: proselytórum quoque de terra Israël, et habitántium in Juda.
30	26	Factáque est grandis celébritas in Jerúsalem, qualis a diébus Salomónis fílii David regis Israël in ea urbe non fúerat.
30	27	Surrexérunt autem sacerdótes atque Levítæ benedicéntes pópulo: et exaudíta est vox eórum, pervenítque orátio in habitáculum sanctum cæli.
31	1	Cumque hæc fuíssent rite celebráta, egréssus est omnis Israël, qui invéntus fúerat in úrbibus Juda, et fregérunt simulácra, succiderúntque lucos, demolíti sunt excélsa, et altária destruxérunt, non solum de univérso Juda et Bénjamin, sed et de Ephraim quoque et Manásse, donec pénitus evérterent: reversíque sunt omnes fílii Israël in possessiónes et civitátes suas.
31	2	Ezechías autem constítuit turmas sacerdotáles, et Levíticas per divisiónes suas, unumquémque in offício próprio, tam sacerdótum vidélicet quam Levitárum, ad holocáusta et pacífica, ut ministrárent et confiteréntur, caneréntque in portis castrórum Dómini.
31	3	Pars autem regis erat, ut de própria ejus substántia offerrétur holocáustum, mane semper et véspere, sábbatis quoque, et caléndis, et solemnitátibus céteris, sicut scriptum est in lege Móysi.
31	4	Præcépit étiam pópulo habitántium Jerúsalem, ut darent partes sacerdótibus, et Levítis, ut possent vacáre legi Dómini.
31	5	Quod cum percrebruísset in áuribus multitúdinis, plúrimas obtulére primítias fílii Israël fruménti, vini, et ólei, mellis quoque: et ómnium, quæ gignit humus, décimas obtulérunt.
31	6	Sed et fílii Israël et Juda, qui habitábant in úrbibus Juda, obtulérunt décimas boum et óvium, decimásque sanctórum, quæ vóverant Dómino Deo suo: atque univérsa portántes, fecérunt acérvos plúrimos.
31	7	Mense tértio cœpérunt acervórum jacére fundaménta, et mense séptimo complevérunt eos.
31	8	Cumque ingréssi fuíssent Ezechías, et príncipes ejus, vidérunt acérvos, et benedixérunt Dómino ac pópulo Israël.
31	9	Interrogavítque Ezechías sacerdótes et Levítas, cur ita jacérent acérvi.
31	10	Respóndit illi Azarías sacérdos primus de stirpe Sadoc, dicens: Ex quo cœpérunt offérri primítiæ in domo Dómini, comédimus, et saturáti sumus, et remansérunt plúrima, eo quod benedíxerit Dóminus pópulo suo: reliquárum autem cópia est ista, quam cernis.
31	11	Præcépit ígitur Ezechías ut præparárent hórrea in domo Dómini. Quod cum fecíssent,
31	12	intulérunt tam primítias, quam décimas, et quæcúmque vóverant, fidéliter. Fuit autem præféctus eórum Chonenías Levíta, et Sémei frater ejus, secúndus,
31	13	post quem Jáhiel, et Azarías, et Nahath, et Asaël, et Jérimoth, Józabad quoque, et Eliel, et Jesmachías, et Mahath, et Banaías, præpósiti sub mánibus Choneníæ, et Sémei fratris ejus, ex império Ezechíæ regis et Azaríæ pontíficis domus Dei, ad quos ómnia pertinébant.
31	14	Core vero fílius Jemna Levítes, et jánitor orientális portæ, præpósitus erat iis, quæ sponte offerebántur Dómino, primitiísque et consecrátis in Sancta sanctórum.
31	15	Et sub cura ejus Eden, et Bénjamin, Jésue, et Semeías, Amarías quoque, et Sechenías in civitátibus sacerdótum, ut fidéliter distribúerent frátribus suis partes, minóribus atque majóribus:
31	16	excéptis máribus ab annis tribus et supra, cunctis qui ingrediebántur templum Dómini, et quidquid per síngulos dies conducébat in ministério, atque observatiónibus juxta divisiónes suas,
31	17	sacerdótibus per famílias, et Levítis a vigésimo anno et supra, per órdines et turmas suas,
31	18	universǽque multitúdini tam uxóribus, quam líberis eórum utriúsque sexus, fidéliter cibi de his, quæ sanctificáta fúerant, præbebántur.
31	19	Sed et filiórum Aaron per agros, et suburbána úrbium singulárum, dispósiti erant viri, qui partes distribúerent univérso séxui masculíno de sacerdótibus, et Levítis.
31	20	Fecit ergo Ezechías univérsa quæ díximus in omni Juda: operatúsque est bonum et rectum, et verum coram Dómino Deo suo,
31	21	in univérsa cultúra ministérii domus Dómini, juxta legem et cæremónias, volens requírere Deum suum in toto corde suo: fecítque, et prosperátus est.
32	1	Post quæ et hujuscémodi veritátem, venit Sennácherib rex Assyriórum, et ingréssus Judam, obsédit civitátes munítas, volens eas cápere.
32	2	Quod cum vidísset Ezechías, venísse scílicet Sennácherib, et totum belli ímpetum verti contra Jerúsalem,
32	3	ínito cum princípibus consílio, virísque fortíssimis, ut obturárent cápita fóntium, qui erant extra urbem: et hoc ómnium decernénte senténtia,
32	4	congregávit plúrimam multitúdinem, et obturavérunt cunctos fontes, et rivum, qui fluébat in médio terræ, dicéntes: Ne véniant reges Assyriórum, et invéniant aquárum abundántiam.
32	5	Ædificávit quoque, agens indústrie, omnem murum, qui fúerat dissipátus, et exstrúxit turres désuper, et forínsecus álterum murum: instauravítque Mello in civitáte David, et fecit univérsi géneris armatúram et clýpeos:
32	6	constituítque príncipes bellatórum in exércitu, et convocávit univérsos in platéa portæ civitátis, ac locútus est ad cor eórum, dicens:
32	7	Viríliter ágite, et confortámini: nolíte timére, nec paveátis regem Assyriórum, et univérsam multitúdinem, quæ est cum eo: multo enim plures nobíscum sunt, quam cum illo.
32	8	Cum illo enim est bráchium cárneum: nobíscum Dóminus Deus noster, qui auxiliátor est noster, pugnátque pro nobis. Confortatúsque est pópulus hujuscémodi verbis Ezechíæ regis Juda.
32	9	Quæ postquam gesta sunt, misit Sennácherib rex Assyriórum servos suos in Jerúsalem (ipse enim cum univérso exércitu obsidébat Lachis) ad Ezechíam regem Juda, et ad omnem pópulum, qui erat in urbe, dicens:
32	10	Hæc dicit Sennácherib rex Assyriórum: In quo habéntes fidúciam sedétis obséssi in Jerúsalem?
32	11	Num Ezechías décipit vos, ut tradat morti in fame et siti, affírmans quod Dóminus Deus vester líberet vos de manu regis Assyriórum?
32	12	Numquid non iste est Ezechías, qui destrúxit excélsa illíus, et altária, et præcépit Juda et Jerúsalem, dicens: Coram altári uno adorábitis, et in ipso comburétis incénsum?
32	13	An ignorátis quæ ego fécerim, et patres mei, cunctis terrárum pópulis? numquid prævaluérunt dii géntium, omniúmque terrárum, liberáre regiónem suam de manu mea?
32	14	Quis est de univérsis diis géntium, quas vastavérunt patres mei, qui potúerit erúere pópulum suum de manu mea, ut possit étiam Deus vester erúere vos de hac manu?
32	15	Non vos ergo decípiat Ezechías, nec vana persuasióne delúdat, neque credátis ei. Si enim nullus pótuit deus cunctárum géntium atque regnórum liberáre pópulum suum de manu mea, et de manu patrum meórum, consequénter nec Deus vester póterit erúere vos de manu mea.
32	16	Sed et ália multa locúti sunt servi ejus contra Dóminum Deum, et contra Ezechíam servum ejus.
32	17	Epístolas quoque scripsit plenas blasphémiæ in Dóminum Deum Israël, et locútus est advérsus eum: Sicut dii géntium ceterárum non potuérunt liberáre pópulum suum de manu mea, sic et Deus Ezechíæ erúere non póterit pópulum suum de manu ista.
32	18	Insuper et clamóre magno, lingua Judáica, contra pópulum, qui sedébat in muris Jerúsalem, personábat, ut terréret eos, et cáperet civitátem.
32	19	Locutúsque est contra Deum Jerúsalem, sicut advérsum deos populórum terræ, ópera mánuum hóminum.
32	20	Oravérunt ígitur Ezechías rex, et Isaías fílius Amos prophétes, advérsum hanc blasphémiam, ac vociferáti sunt usque in cælum.
32	21	Et misit Dóminus ángelum, qui percússit omnem virum robústum, et bellatórem, et príncipem exércitus regis Assyriórum: reversúsque est cum ignomínia in terram suam. Cumque ingréssus esset domum dei sui, fílii qui egréssi fúerant de útero ejus interfecérunt eum gládio.
32	22	Salvavítque Dóminus Ezechíam et habitatóres Jerúsalem de manu Sennácherib regis Assyriórum, et de manu ómnium, et prǽstitit eis quiétem per circúitum.
32	23	Multi étiam deferébant hóstias et sacrifícia Dómino in Jerúsalem, et múnera Ezechíæ regi Juda: qui exaltátus est post hæc coram cunctis géntibus.
32	24	In diébus illis ægrotávit Ezechías usque ad mortem, et orávit Dóminum: exaudivítque eum, et dedit ei signum.
32	25	Sed non juxta benefícia, quæ accéperat, retríbuit, quia elevátum est cor ejus: et facta est contra eum ira, et contra Judam et Jerúsalem.
32	26	Humiliatúsque est póstea, eo quod exaltátum fuísset cor ejus, tam ipse, quam habitatóres Jerúsalem: et idcírco non venit super eos ira Dómini in diébus Ezechíæ.
32	27	Fuit autem Ezechías dives, et ínclytus valde, et thesáuros sibi plúrimos congregávit argénti, et auri, et lápidis pretiósi, arómatum, et armórum univérsi géneris, et vasórum magni prétii.
32	28	Apothécas quoque fruménti, vini, et ólei, et præsépia ómnium jumentórum, caulásque pécorum,
32	29	et urbes ædificávit sibi: habébat quippe greges óvium, et armentórum innumerábiles, eo quod dedísset ei Dóminus substántiam multam nimis.
32	30	Ipse est Ezechías, qui obturávit superiórem fontem aquárum Gihon, et avértit eas subter ad occidéntem urbis David: in ómnibus opéribus suis fecit próspere quæ vóluit.
32	31	Attamen in legatióne príncipum Babylónis, qui missi fúerant ad eum, ut interrogárent de porténto, quod accíderat super terram, derelíquit eum Deus ut tentarétur, et nota fíerent ómnia, quæ erant in corde ejus.
32	32	Réliqua autem sermónum Ezechíæ, et misericordiárum ejus, scripta sunt in visióne Isaíæ fílii Amos prophétæ, et in Libro regum Juda et Israël.
32	33	Dormivítque Ezechías cum pátribus suis, et sepeliérunt eum super sepúlcra filiórum David: et celebrávit ejus exséquias univérsus Juda, et omnes habitatóres Jerúsalem: regnavítque Manásses fílius ejus pro eo.
33	1	Duódecim annórum erat Manásses cum regnáre cœpísset, et quinquagínta quinque annis regnávit in Jerúsalem.
33	2	Fecit autem malum coram Dómino, juxta abominatiónes géntium, quas subvértit Dóminus coram fíliis Israël:
33	3	et convérsus instaurávit excélsa, quæ demolítus fúerat Ezechías pater ejus: construxítque aras Báalim, et fecit lucos, et adorávit omnem milítiam cæli, et cóluit eam.
33	4	Ædificávit quoque altária in domo Dómini, de qua díxerat Dóminus: In Jerúsalem erit nomen meum in ætérnum.
33	5	Ædificávit autem ea cuncto exercítui cæli in duóbus átriis domus Dómini.
33	6	Transiréque fecit fílios suos per ignem in valle Benénnom: observábat sómnia, sectabátur augúria, maléficis ártibus inserviébat, habébat secum magos, et incantatóres: multáque mala operátus est coram Dómino ut irritáret eum.
33	7	Scúlptile quoque, et conflátile signum pósuit in domo Dei, de qua locútus est Deus ad David, et ad Salomónem fílium ejus, dicens: In domo hac et in Jerúsalem, quam elégi de cunctis tríbubus Israël, ponam nomen meum in sempitérnum.
33	8	Et movéri non fáciam pedem Israël de terra, quam trádidi pátribus eórum: ita dumtáxat si custodíerint fácere quæ præcépi eis, cunctámque legem, et cæremónias atque judícia, per manum Móysi.
33	9	Igitur Manásses sedúxit Judam, et habitatóres Jerúsalem, ut fácerent malum super omnes gentes, quas subvérterat Dóminus a fácie filiórum Israël.
33	10	Locutúsque est Dóminus ad eum, et ad pópulum illíus, et atténdere noluérunt.
33	11	Idcírco superindúxit eis príncipes exércitus regis Assyriórum: ceperúntque Manássen, et vinctum caténis, atque compédibus duxérunt in Babylónem.
33	12	Qui postquam coangustátus est, orávit Dóminum Deum suum: et egit pœniténtiam valde coram Deo patrum suórum.
33	13	Deprecatúsque est eum, et obsecrávit inténte: et exaudívit oratiónem ejus, reduxítque eum Jerúsalem in regnum suum, et cognóvit Manásses quod Dóminus ipse esset Deus.
33	14	Post hæc ædificávit murum extra civitátem David ad occidéntem Gihon in conválle, ab intróitu portæ píscium per circúitum usque ad Ophel, et exaltávit illum veheménter: constituítque príncipes exércitus in cunctis civitátibus Juda munítis:
33	15	et ábstulit deos aliénos, et simulácrum de domo Dómini: aras quoque, quas fécerat in monte domus Dómini, et in Jerúsalem, et projécit ómnia extra urbem.
33	16	Porro instaurávit altáre Dómini, et immolávit super illud víctimas, et pacífica, et laudem: præcepítque Judæ ut servíret Dómino Deo Israël.
33	17	Attamen adhuc pópulus immolábat in excélsis Dómino Deo suo.
33	18	Réliqua autem gestórum Manásse, et obsecrátio ejus ad Deum suum, verba quoque vidéntium, qui loquebántur ad eum in nómine Dómini Dei Israël, continéntur in sermónibus regum Israël.
33	19	Orátio quoque ejus et exaudítio, et cuncta peccáta, atque contémptus, loca étiam, in quibus ædificávit excélsa, et fecit lucos, et státuas ántequam ágeret pœniténtiam, scripta sunt in sermónibus Hózai.
33	20	Dormívit ergo Manásses cum pátribus suis, et sepeliérunt eum in domo sua: regnavítque pro eo fílius ejus Amon.
33	21	Vigínti duórum annórum erat Amon cum regnáre cœpísset, et duóbus annis regnávit in Jerúsalem.
33	22	Fecítque malum in conspéctu Dómini, sicut fécerat Manásses pater ejus: et cunctis idólis, quæ Manásses fúerat fabricátus, immolávit atque servívit.
33	23	Et non est revéritus fáciem Dómini, sicut revéritus est Manásses pater ejus, et multo majóra delíquit.
33	24	Cumque conjurássent advérsus eum servi sui, interfecérunt eum in domo sua.
33	25	Porro réliqua pópuli multitúdo, cæsis iis, qui Amon percússerant, constítuit regem Josíam fílium ejus pro eo.
34	1	Octo annórum erat Josías cum regnáre cœpísset, et trigínta et uno anno regnávit in Jerúsalem.
34	2	Fecítque quod erat rectum in conspéctu Dómini, et ambulávit in viis David patris sui: non declinávit neque ad dextram, neque ad sinístram.
34	3	Octávo autem anno regni sui, cum adhuc esset puer, cœpit quǽrere Deum patris sui David: et duodécimo anno postquam regnáre cœ́perat, mundávit Judam et Jerúsalem ab excélsis, et lucis, simulacrísque et sculptílibus.
34	4	Destruxerúntque coram eo aras Báalim: et simulácra, quæ superpósita fúerant, demolíti sunt: lucos étiam et sculptília succídit atque commínuit: et super túmulos eórum, qui eis immoláre consuéverant, fragménta dispérsit.
34	5	Ossa prætérea sacerdótum combússit in altáribus idolórum, mundavítque Judam et Jerúsalem.
34	6	Sed et in úrbibus Manásse, et Ephraim, et Símeon, usque Néphthali, cuncta subvértit.
34	7	Cumque altária dissipásset, et lucos, et sculptília contrivísset in frusta, cunctáque delúbra demolítus esset de univérsa terra Israël, revérsus est in Jerúsalem.
34	8	Igitur anno octávo décimo regni sui, mundáta jam terra, et templo Dómini, misit Saphan fílium Eselíæ, et Maasíam príncipem civitátis, et Joha fílium Jóachaz a commentáriis, ut instaurárent domum Dómini Dei sui.
34	9	Qui venérunt ad Helcíam sacerdótem magnum: acceptámque ab eo pecúniam, quæ illáta fúerat in domum Dómini, et quam congregáverant Levítæ, et janitóres de Manásse, et Ephraim, et univérsis relíquiis Israël, ab omni quoque Juda, et Bénjamin, et habitatóribus Jerúsalem,
34	10	tradidérunt in mánibus eórum, qui prǽerant operáriis in domo Dómini, ut instaurárent templum, et infírma quæque sarcírent.
34	11	At illi dedérunt eam artifícibus, et cæmentáriis, ut émerent lápides de lapicidínis, et ligna ad commissúras ædifícii, et ad contignatiónem domórum, quas destrúxerant reges Juda.
34	12	Qui fidéliter cuncta faciébant. Erant autem præpósiti operántium, Jahath et Abdías de fíliis Merári, Zacharías et Mosóllam de fíliis Caath, qui urgébant opus: omnes Levítæ sciéntes órganis cánere.
34	13	Super eos vero, qui ad divérsos usus ónera portábant, erant scribæ, et magístri de Levítis, janitóres.
34	14	Cumque efférrent pecúniam, quæ illáta fúerat in templum Dómini, réperit Helcías sacérdos librum legis Dómini per manum Móysi.
34	15	Et ait ad Saphan scribam: Librum legis invéni in domo Dómini: et trádidit ei.
34	16	At ille íntulit volúmen ad regem, et nuntiávit ei, dicens: Omnia, quæ dedísti in manu servórum tuórum, ecce compléntur.
34	17	Argéntum, quod repértum est in domo Dómini, conflavérunt: datúmque est præféctis artíficum, et divérsa ópera fabricántium.
34	18	Prætérea trádidit mihi Helcías sacérdos hunc librum. Quem cum rege præsénte recitásset,
34	19	audissétque ille verba legis, scidit vestiménta sua:
34	20	et præcépit Helcíæ, et Ahicam fílio Saphan, et Abdon fílio Micha, Saphan quoque scribæ, et Asaæ servo regis, dicens:
34	21	Ite, et oráte Dóminum pro me, et pro relíquiis Israël, et Juda, super univérsis sermónibus libri istíus, qui repértus est: magnus enim furor Dómini stillávit super nos, eo quod non custodíerint patres nostri verba Dómini, ut fácerent ómnia, quæ scripta sunt in isto volúmine.
34	22	Abiit ergo Helcías, et hi qui simul a rege missi fúerant, ad Oldam prophétidem, uxórem Sellum fílii Thécuath fílii Hasra custódis véstium, quæ habitábat in Jerúsalem in Secúnda: et locúti sunt ei verba, quæ supra narrávimus.
34	23	At illa respóndit eis: Hæc dicit Dóminus Deus Israël: Dícite viro, qui misit vos ad me:
34	24	Hæc dicit Dóminus: Ecce ego indúcam mala super locum istum, et super habitatóres ejus, cunctáque maledícta, quæ scripta sunt in libro hoc, quem legérunt coram rege Juda.
34	25	Quia dereliquérunt me, et sacrificavérunt diis aliénis, ut me ad iracúndiam provocárent in cunctis opéribus mánuum suárum, idcírco stillábit furor meus super locum istum, et non exstinguétur.
34	26	Ad regem autem Juda, qui misit vos pro Dómino deprecándo, sic loquímini: Hæc dicit Dóminus Deus Israël: Quóniam audísti verba volúminis,
34	27	atque emollítum est cor tuum, et humiliátus es in conspéctu Dei super his, quæ dicta sunt contra locum hunc, et habitatóres Jerúsalem, reveritúsque fáciem meam, scidísti vestiménta tua, et flevísti coram me: ego quoque exaudívi te, dicit Dóminus.
34	28	Jam enim cólligam te ad patres tuos, et inferéris in sepúlcrum tuum in pace: nec vidébunt óculi tui omne malum, quod ego inductúrus sum super locum istum, et super habitatóres ejus. Retulérunt ítaque regi cuncta quæ díxerat.
34	29	At ille convocátis univérsis majóribus natu Juda et Jerúsalem,
34	30	ascéndit in domum Dómini, unáque omnes viri Juda et habitatóres Jerúsalem, sacerdótes et Levítæ, et cunctus pópulus a mínimo usque ad máximum. Quibus audiéntibus in domo Dómini, legit rex ómnia verba volúminis:
34	31	et stans in tribunáli suo, percússit fœdus coram Dómino ut ambuláret post eum, et custodíret præcépta, et testimónia, et justificatiónes ejus in toto corde suo, et in tota ánima sua, facerétque quæ scripta sunt in volúmine illo, quod légerat.
34	32	Adjurávit quoque super hoc omnes, qui repérti fúerant in Jerúsalem et Bénjamin: et fecérunt habitatóres Jerúsalem juxta pactum Dómini Dei patrum suórum.
34	33	Abstulit ergo Josías cunctas abominatiónes de univérsis regiónibus filiórum Israël: et fecit omnes, qui resídui erant in Israël, servíre Dómino Deo suo. Cunctis diébus ejus non recessérunt a Dómino Deo patrum suórum.
35	1	Fecit autem Josías in Jerúsalem Phase Dómino, quod immolátum est quartadécima die mensis primi:
35	2	et constítuit sacerdótes in offíciis suis, hortatúsque est eos ut ministrárent in domo Dómini.
35	3	Levítis quoque, ad quorum eruditiónem omnis Israël sanctificabátur Dómino, locútus est: Pónite arcam in sanctuário templi, quod ædificávit Sálomon fílius David rex Israël, nequáquam enim eam ultra portábitis: nunc autem ministráte Dómino Deo vestro, et pópulo ejus Israël.
35	4	Et præparáte vos per domos, et cognatiónes vestras in divisiónibus singulórum, sicut præcépit David rex Israël, et descrípsit Sálomon fílius ejus.
35	5	Et ministráte in sanctuário per famílias turmásque Levíticas,
35	6	et sanctificáti immoláte Phase: fratres étiam vestros, ut possint juxta verba, quæ locútus est Dóminus in manu Móysi fácere, præparáte.
35	7	Dedit prætérea Josías omni pópulo, qui ibi fúerat invéntus in solemnitáte Phase, agnos et hædos de grégibus, et réliqui pécoris trigínta míllia, boum quoque tria míllia: hæc de regis univérsa substántia.
35	8	Duces quoque ejus sponte quod vóverant, obtulérunt, tam pópulo, quam sacerdótibus et Levítis. Porro Helcías, et Zacharías, et Jáhiel príncipes domus Dómini dedérunt sacerdótibus ad faciéndum Phase pécora commíxtim duo míllia sexcénta, et boves trecéntos.
35	9	Chonenías autem, et Semeías, étiam Nathánaël fratres ejus, necnon Hasabías, et Jéhiel, et Józabad príncipes Levitárum, dedérunt céteris Levítis ad celebrándum Phase quinque míllia pécorum, et boves quingéntos.
35	10	Præparatúmque est ministérium, et stetérunt sacerdótes in offício suo: Levítæ quoque in turmis, juxta regis impérium.
35	11	Et immolátum est Phase: asperserúntque sacerdótes manu sua sánguinem, et Levítæ detraxérunt pelles holocaustórum:
35	12	et separavérunt ea ut darent per domos et famílias singulórum, et offerréntur Dómino, sicut scriptum est in Libro Móysi: de bobus quoque fecérunt simíliter.
35	13	Et assavérunt Phase super ignem, juxta quod in lege scriptum est: pacíficas vero hóstias coxérunt in lebétibus, et cácabis, et ollis, et festináto distribuérunt univérsæ plebi:
35	14	sibi autem, et sacerdótibus póstea paravérunt, nam in oblatióne holocaustórum et ádipum usque ad noctem sacerdótes fuérunt occupáti: unde Levítæ sibi, et sacerdótibus fíliis Aaron paravérunt novíssimis.
35	15	Porro cantóres fílii Asaph stabant in órdine suo, juxta præcéptum David, et Asaph, et Heman, et Idithun prophetárum regis: janitóres vero per portas síngulas observábant, ita ut nec puncto quidem discéderent a ministério: quam ob rem et fratres eórum Levítæ paravérunt eis cibos.
35	16	Omnis ígitur cultúra Dómini rite compléta est in die illa, ut fácerent Phase, et offérrent holocáusta super altáre Dómini, juxta præcéptum regis Josíæ.
35	17	Fecerúntque fílii Israël, qui repérti fúerant ibi, Phase in témpore illo, et solemnitátem azymórum septem diébus.
35	18	Non fuit Phase símile huic in Israël a diébus Samuélis prophétæ: sed nec quisquam de cunctis régibus Israël fecit Phase sicut Josías, sacerdótibus, et Levítis, et omni Judæ, et Israël qui repértus fúerat, et habitántibus in Jerúsalem.
35	19	Octávo décimo anno regni Josíæ hoc Phase celebrátum est.
35	20	Postquam instauráverat Josías templum, ascéndit Néchao rex Ægýpti ad pugnándum in Chárcamis juxta Euphráten: et procéssit in occúrsum ejus Josías.
35	21	At ille, missis ad eum núntiis, ait: Quid mihi et tibi est rex Juda? non advérsum te hódie vénio, sed contra áliam pugno domum, ad quam me Deus festináto ire præcépit: désine advérsum Deum fácere, qui mecum est, ne interfíciat te.
35	22	Nóluit Josías revérti, sed præparávit contra eum bellum, nec acquiévit sermónibus Néchao ex ore Dei: verum perréxit ut dimicáret in campo Magéddo.
35	23	Ibíque vulnerátus a sagittáriis, dixit púeris suis: Edúcite me de prœ́lio, quia óppido vulnerátus sum.
35	24	Qui transtulérunt eum de curru in álterum currum, qui sequebátur eum more régio, et asportavérunt eum in Jerúsalem, mortuúsque est, et sepúltus in mausoléo patrum suórum: et univérsus Juda et Jerúsalem luxérunt eum:
35	25	Jeremías máxime: cujus omnes cantóres atque cantatríces, usque in præséntem diem, lamentatiónes super Josíam réplicant, et quasi lex obtínuit in Israël: Ecce scriptum fertur in lamentatiónibus.
35	26	Réliqua autem sermónum Josíæ, et misericordiárum ejus, quæ lege præcépta sunt Dómini:
35	27	ópera quoque illíus prima et novíssima, scripta sunt in Libro regum Juda et Israël.
36	1	Tulit ergo pópulus terræ Jóachaz fílium Josíæ, et constítuit regem pro patre suo in Jerúsalem.
36	2	Vigínti trium annórum erat Jóachaz cum regnáre cœpísset, et tribus ménsibus regnávit in Jerúsalem.
36	3	Amóvit autem eum rex Ægýpti cum venísset in Jerúsalem, et condemnávit terram centum taléntis argénti, et talénto auri.
36	4	Constituítque pro eo regem, Elíakim fratrem ejus, super Judam et Jerúsalem: et vertit nomen ejus Jóakim: ipsum vero Jóachaz tulit secum, et abdúxit in Ægýptum.
36	5	Vigínti quinque annórum erat Jóakim cum regnáre cœpísset, et úndecim annis regnávit in Jerúsalem: fecítque malum coram Dómino Deo suo.
36	6	Contra hunc ascéndit Nabuchodónosor rex Chaldæórum, et vinctum caténis duxit in Babylónem.
36	7	Ad quam et vasa Dómini tránstulit, et pósuit ea in templo suo.
36	8	Réliqua autem verbórum Jóakim, et abominatiónum ejus, quas operátus est, et quæ invénta sunt in eo, continéntur in Libro regum Juda et Israël. Regnávit autem Jóachin fílius ejus pro eo.
36	9	Octo annórum erat Jóachin cum regnáre cœpísset, et tribus ménsibus, ac decem diébus regnávit in Jerúsalem: fecítque malum in conspéctu Dómini.
36	10	Cumque anni círculus volverétur, misit Nabuchodónosor rex, qui adduxérunt eum in Babylónem, asportátis simul pretiosíssimis vasis domus Dómini. Regem vero constítuit Sedecíam pátruum ejus super Judam et Jerúsalem.
36	11	Vigínti et uníus anni erat Sedecías cum regnáre cœpísset, et úndecim annis regnávit in Jerúsalem:
36	12	fecítque malum in óculis Dómini Dei sui, nec erúbuit fáciem Jeremíæ prophétæ, loquéntis ad se ex ore Dómini.
36	13	A rege quoque Nabuchodónosor recéssit, qui adjuráverat eum per Deum: et indurávit cervícem suam et cor ut non reverterétur ad Dóminum Deum Israël.
36	14	Sed et univérsi príncipes sacerdótum, et pópulus, prævaricáti sunt iníque juxta univérsas abominatiónes géntium, et polluérunt domum Dómini, quam sanctificáverat sibi in Jerúsalem.
36	15	Mittébat autem Dóminus Deus patrum suórum ad illos per manum nuntiórum suórum de nocte consúrgens, et quotídie cómmonens: eo quod párceret pópulo et habitáculo suo.
36	16	At illi subsannábant núntios Dei, et parvipendébant sermónes ejus, illudebántque prophétis, donec ascénderet furor Dómini in pópulum ejus, et esset nulla curátio.
36	17	Addúxit enim super eos regem Chaldæórum, et interfécit júvenes eórum gládio in domo sanctuárii sui: non est misértus adolescéntis, et vírginis, et senis, nec decrépiti quidem, sed omnes trádidit in mánibus ejus.
36	18	Universáque vasa domus Dómini, tam majóra, quam minóra, et thesáuros templi, et regis, et príncipum tránstulit in Babylónem.
36	19	Incendérunt hostes domum Dei, destruxerúntque murum Jerúsalem: univérsas turres combussérunt, et quidquid pretiósum fúerat, demolíti sunt.
36	20	Si quis eváserat gládium, ductus in Babylónem servívit regi et fíliis ejus, donec imperáret rex Persárum,
36	21	et complerétur sermo Dómini ex ore Jeremíæ, et celebráret terra sábbata sua: cunctis enim diébus desolatiónis egit sábbatum usque dum compleréntur septuagínta anni.
36	22	Anno autem primo Cyri regis Persárum, ad expléndum sermónem Dómini, quem locútus fúerat per os Jeremíæ, suscitávit Dóminus spíritum Cyri regis Persárum: qui jussit prædicári in univérso regno suo, étiam per scriptúram, dicens:
36	23	Hæc dicit Cyrus rex Persárum: Omnia regna terræ dedit mihi Dóminus Deus cæli, et ipse præcépit mihi ut ædificárem ei domum in Jerúsalem, quæ est in Judǽa: quis ex vobis est in omni pópulo ejus? sit Dóminus Deus suus cum eo, et ascéndat.
