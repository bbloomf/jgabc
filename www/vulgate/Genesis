1	1	In princípio creávit Deus cælum, et terram.
1	2	Terra autem erat inánis et vácua, et ténebræ erant super fáciem abýssi: et Spíritus Dei ferebátur super aquas.
1	3	Dixítque Deus: Fiat lux. Et facta est lux.
1	4	Et vidit Deus lucem quod esset bona: et divísit lucem a ténebris.
1	5	Appellavítque lucem Diem, et ténebras Noctem: factúmque est véspere et mane, dies unus.
1	6	Dixit quoque Deus: Fiat firmaméntum in médio aquárum: et dívidat aquas ab aquis.
1	7	Et fecit Deus firmaméntum, divisítque aquas, quæ erant sub firmaménto, ab his, quæ erant super firmaméntum. Et factum est ita.
1	8	Vocavítque Deus firmaméntum, Cælum: et factum est véspere et mane, dies secúndus.
1	9	Dixit vero Deus: Congregéntur aquæ, quæ sub cælo sunt, in locum unum: et appáreat árida. Et factum est ita.
1	10	Et vocávit Deus áridam Terram, congregationésque aquárum appellávit Mária. Et vidit Deus quod esset bonum.
1	11	Et ait: Gérminet terra herbam viréntem, et faciéntem semen, et lignum pomíferum fáciens fructum juxta genus suum, cujus semen in semetípso sit super terram. Et factum est ita.
1	12	Et prótulit terra herbam viréntem, et faciéntem semen juxta genus suum, lignúmque fáciens fructum, et habens unumquódque seméntem secúndum spéciem suam. Et vidit Deus quod esset bonum.
1	13	Et factum est véspere et mane, dies tértius.
1	14	Dixit autem Deus: Fiant luminária in firmaménto cæli, et dívidant diem ac noctem, et sint in signa et témpora, et dies et annos:
1	15	ut lúceant in firmaménto cæli, et illúminent terram. Et factum est ita.
1	16	Fecítque Deus duo luminária magna: lumináre majus, ut præésset diéi: et lumináre minus, ut præésset nocti: et stellas.
1	17	Et pósuit eas in firmaménto cæli, ut lucérent super terram,
1	18	et præéssent diéi ac nocti, et divíderent lucem ac ténebras. Et vidit Deus quod esset bonum.
1	19	Et factum est véspere et mane, dies quartus.
1	20	Dixit étiam Deus: Prodúcant aquæ réptile ánimæ vivéntis, et volátile super terram sub firmaménto cæli.
1	21	Creavítque Deus Cete grándia, et omnem ánimam vivéntem atque motábilem, quam prodúxerant aquæ in spécies suas, et omne volátile secúndum genus suum. Et vidit Deus quod esset bonum.
1	22	Benedixítque eis, dicens: Créscite, et multiplicámini, et repléte aquas maris: avésque multiplicéntur super terram.
1	23	Et factum est véspere et mane, dies quintus.
1	24	Dixit quoque Deus: Prodúcat terra ánimam vivéntem in génere suo, juménta, et reptília, et béstias terræ secúndum spécies suas. Factúmque est ita.
1	25	Et fecit Deus béstias terræ juxta spécies suas, et juménta, et omne réptile terræ in génere suo. Et vidit Deus quod esset bonum,
1	26	et ait: Faciámus Hóminem ad imáginem, et similitúdinem nostram: et præsit píscibus maris, et volatílibus cæli, et béstiis, universǽque terræ, omníque réptili, quod movétur in terra.
1	27	Et creávit Deus hóminem ad imáginem suam: ad imáginem Dei creávit illum, másculum et féminam creávit eos.
1	28	Benedixítque illis Deus, et ait: Créscite et multiplicámini, et repléte terram, et subjícite eam, et dominámini píscibus maris, et volatílibus cæli, et univérsis animántibus, quæ movéntur super terram.
1	29	Dixítque Deus: Ecce dedi vobis omnem herbam afferéntem semen super terram, et univérsa ligna quæ habent in semetípsis seméntem géneris sui, ut sint vobis in escam:
1	30	et cunctis animántibus terræ, omníque vólucri cæli, et univérsis quæ movéntur in terra, et in quibus est ánima vivens, ut hábeant ad vescéndum. Et factum est ita.
1	31	Vidítque Deus cuncta quæ fécerat: et erant valde bona. Et factum est véspere et mane, dies sextus.
2	1	Igitur perfécti sunt cæli et terra, et omnis ornátus eórum.
2	2	Complevítque Deus die séptimo opus suum quod fécerat: et requiévit die séptimo ab univérso ópere quod patrárat.
2	3	Et benedíxit diéi séptimo, et sanctificávit illum, quia in ipso cessáverat ab omni ópere suo quod creávit Deus ut fáceret.
2	4	Istæ sunt generatiónes cæli et terræ, quando creáta sunt, in die quo fecit Dóminus Deus cælum et terram:
2	5	et omne virgúltum agri ántequam orirétur in terra, omnémque herbam regiónis priúsquam germináret: non enim plúerat Dóminus Deus super terram, et homo non erat qui operarétur terram:
2	6	sed fons ascendébat e terra, írrigans univérsam superfíciem terræ.
2	7	Formávit ígitur Dóminus Deus hóminem de limo terræ, et inspirávit in fáciem ejus spiráculum vitæ, et factus est homo in ánimam vivéntem.
2	8	Plantáverat autem Dóminus Deus paradísum voluptátis a princípio: in quo pósuit hóminem quem formáverat.
2	9	Produxítque Dóminus Deus de humo omne lignum pulchrum visu, et ad vescéndum suáve: lignum étiam vitæ in médio paradísi, lignúmque sciéntiæ boni et mali.
2	10	Et flúvius egrediebátur de loco voluptátis ad irrigándum paradísum, qui inde divíditur in quátuor cápita.
2	11	Nomen uni Phison: ipse est qui círcuit omnem terram Hévilath, ubi náscitur aurum:
2	12	et aurum terræ illíus óptimum est: ibi invenítur bdéllium, et lapis onýchinus.
2	13	Et nomen flúvii secúndi Gehon: ipse est qui círcumit omnem terram Æthiópiæ.
2	14	Nomen vero flúminis tértii, Tigris: ipse vadit contra Assýrios. Flúvius autem quartus, ipse est Euphrátes.
2	15	Tulit ergo Dóminus Deus hóminem, et pósuit eum in paradíso voluptátis, ut operarétur, et custodíret illum:
2	16	præcepítque ei, dicens: Ex omni ligno paradísi cómede:
2	17	de ligno autem sciéntiæ boni et mali ne cómedas: in quocúmque enim die coméderis ex eo, morte moriéris.
2	18	Dixit quoque Dóminus Deus: Non est bonum esse hóminem solum: faciámus ei adjutórium símile sibi.
2	19	Formátis ígitur Dóminus Deus de humo cunctis animántibus terræ, et univérsis volatílibus cæli, addúxit ea ad Adam, ut vidéret quid vocáret ea: omne enim quod vocávit Adam ánimæ vivéntis, ipsum est nomen ejus.
2	20	Appellavítque Adam nomínibus suis cuncta animántia, et univérsa volatília cæli, et omnes béstias terræ: Adæ vero non inveniebátur adjútor símilis ejus.
2	21	Immísit ergo Dóminus Deus sopórem in Adam: cumque obdormísset, tulit unam de costis ejus, et replévit carnem pro ea.
2	22	Et ædificávit Dóminus Deus costam, quam túlerat de Adam, in mulíerem: et addúxit eam ad Adam.
2	23	Dixítque Adam: Hoc nunc os ex óssibus meis, et caro de carne mea: hæc vocábitur Virágo, quóniam de viro sumpta est.
2	24	Quam ob rem relínquet homo patrem suum, et matrem, et adhærébit uxóri suæ: et erunt duo in carne una.
2	25	Erat autem utérque nudus, Adam scílicet et uxor ejus: et non erubescébant.
3	1	Sed et serpens erat callídior cunctis animántibus terræ quæ fécerat Dóminus Deus. Qui dixit ad mulíerem: Cur præcépit vobis Deus ut non comederétis de omni ligno paradísi?
3	2	Cui respóndit múlier: De fructu lignórum, quæ sunt in paradíso, véscimur:
3	3	de fructu vero ligni, quod est in médio paradísi, præcépit nobis Deus ne comederémus, et ne tangerémus illud, ne forte moriámur.
3	4	Dixit autem serpens ad mulíerem: Nequáquam morte moriémini.
3	5	Scit enim Deus quod in quocúmque die comedéritis ex eo, aperiéntur óculi vestri, et éritis sicut dii, sciéntes bonum et malum.
3	6	Vidit ígitur múlier quod bonum esset lignum ad vescéndum, et pulchrum óculis, aspectúque delectábile: et tulit de fructu illíus, et comédit: dedítque viro suo, qui comédit.
3	7	Et apérti sunt óculi ambórum: cumque cognovíssent se esse nudos, consuérunt fólia ficus, et fecérunt sibi perizómata.
3	8	Et cum audíssent vocem Dómini Dei deambulántis in paradíso ad auram post merídiem, abscóndit se Adam et uxor ejus a fácie Dómini Dei in médio ligni paradísi.
3	9	Vocavítque Dóminus Deus Adam, et dixit ei: Ubi es?
3	10	Qui ait: Vocem tuam audívi in paradíso: et tímui, eo quod nudus essem, et abscóndi me.
3	11	Cui dixit: Quis enim indicávit tibi quod nudus esses, nisi quod ex ligno de quo præcéperam tibi ne coméderes, comedísti?
3	12	Dixítque Adam: Múlier, quam dedísti mihi sóciam, dedit mihi de ligno, et comédi.
3	13	Et dixit Dóminus Deus ad mulíerem: Quare hoc fecísti? Quæ respóndit: Serpens decépit me, et comédi.
3	14	Et ait Dóminus Deus ad serpéntem: Quia fecísti hoc, maledíctus es inter ómnia animántia, et béstias terræ: super pectus tuum gradiéris, et terram cómedes cunctis diébus vitæ tuæ.
3	15	Inimicítias ponam inter te et mulíerem, et semen tuum et semen illíus: ipsa cónteret caput tuum, et tu insidiáberis calcáneo ejus.
3	16	Mulíeri quoque dixit: Multiplicábo ærúmnas tuas, et concéptus tuos: in dolóre páries fílios, et sub viri potestáte eris, et ipse dominábitur tui.
3	17	Adæ vero dixit: Quia audísti vocem uxóris tuæ, et comedísti de ligno, ex quo præcéperam tibi ne coméderes, maledícta terra in ópere tuo: in labóribus cómedes ex ea cunctis diébus vitæ tuæ.
3	18	Spinas et tríbulos germinábit tibi, et cómedes herbam terræ.
3	19	In sudóre vultus tui vescéris pane, donec revertáris in terram de qua sumptus es: quia pulvis es, et in púlverem revertéris.
3	20	Et vocávit Adam nomen uxóris suæ, Heva: eo quod mater esset cunctórum vivéntium.
3	21	Fecit quoque Dóminus Deus Adæ et uxóri ejus túnicas pellíceas, et índuit eos:
3	22	et ait: Ecce Adam quasi unus ex nobis factus est, sciens bonum et malum: nunc ergo ne forte mittat manum suam, et sumat étiam de ligno vitæ, et cómedat, et vivat in ætérnum.
3	23	Et emísit eum Dóminus Deus de paradíso voluptátis, ut operarétur terram de qua sumptus est.
3	24	Ejecítque Adam: et collocávit ante paradísum voluptátis chérubim, et flámmeum gládium, atque versátilem, ad custodiéndam viam ligni vitæ.
4	1	Adam vero cognóvit uxórem suam Hevam: quæ concépit et péperit Cain, dicens: Possédi hóminem per Deum.
4	2	Rursúmque péperit fratrem ejus Abel. Fuit autem Abel pastor óvium, et Cain agrícola.
4	3	Factum est autem post multos dies ut offérret Cain de frúctibus terræ múnera Dómino.
4	4	Abel quoque óbtulit de primogénitis gregis sui, et de adípibus eórum: et respéxit Dóminus ad Abel, et ad múnera ejus.
4	5	Ad Cain vero, et ad múnera illíus non respéxit: iratúsque est Cain veheménter, et cóncidit vultus ejus.
4	6	Dixítque Dóminus ad eum: Quare irátus es? et cur cóncidit fácies tua?
4	7	Nonne si bene égeris, recípies: sin autem male, statim in fóribus peccátum áderit? sed sub te erit appetítus ejus, et tu domináberis illíus.
4	8	Dixítque Cain ad Abel fratrem suum: Egrediámur foras. Cumque essent in agro, consurréxit Cain advérsus fratrem suum Abel, et interfécit eum.
4	9	Et ait Dóminus ad Cain: Ubi est Abel frater tuus? Qui respóndit: Néscio: num custos fratris mei sum ego?
4	10	Dixítque ad eum: Quid fecísti? vox sánguinis fratris tui clamat ad me de terra.
4	11	Nunc ígitur maledíctus eris super terram, quæ apéruit os suum, et suscépit sánguinem fratris tui de manu tua.
4	12	Cum operátus fúeris eam, non dabit tibi fructus suos: vagus et prófugus eris super terram.
4	13	Dixítque Cain ad Dóminum: Major est iníquitas mea, quam ut véniam mérear.
4	14	Ecce éjicis me hódie a fácie terræ, et a fácie tua abscóndar, et ero vagus et prófugus in terra: omnis ígitur qui invénerit me, occídet me.
4	15	Dixítque ei Dóminus: Nequáquam ita fiet: sed omnis qui occíderit Cain, séptuplum puniétur. Posuítque Dóminus Cain signum, ut non interfíceret eum omnis qui invenísset eum.
4	16	Egressúsque Cain a fácie Dómini, habitávit prófugus in terra ad orientálem plagam Eden.
4	17	Cognóvit autem Cain uxórem suam, quæ concépit, et péperit Henoch: et ædificávit civitátem, vocavítque nomen ejus ex nómine fílii sui, Henoch.
4	18	Porro Henoch génuit Irad, et Irad génuit Mavíaël, et Mavíaël génuit Mathúsaël, et Mathúsaël génuit Lamech.
4	19	Qui accépit duas uxóres, nomen uni Ada, et nomen álteri Sella.
4	20	Genuítque Ada Jabel, qui fuit pater habitántium in tentóriis, atque pastórum.
4	21	Et nomen fratris ejus Jubal: ipse fuit pater canéntium cíthara et órgano.
4	22	Sella quoque génuit Tubálcain, qui fuit malleátor et faber in cuncta ópera æris et ferri. Soror vero Tubálcain, Nóema.
4	23	Dixítque Lamech uxóribus suis Adæ et Sellæ: Audíte vocem meam, uxóres Lamech: auscultáte sermónem meum: quóniam occídi virum in vulnus meum, et adolescéntulum in livórem meum.
4	24	Séptuplum últio dábitur de Cain: de Lamech vero septuágies sépties.
4	25	Cognóvit quoque adhuc Adam uxórem suam: et péperit fílium, vocavítque nomen ejus Seth, dicens: Pósuit mihi Deus semen áliud pro Abel, quem occídit Cain.
4	26	Sed et Seth natus est fílius, quem vocávit Enos: iste cœpit invocáre nomen Dómini.
5	1	Hic est liber generatiónis Adam. In die, qua creávit Deus hóminem, ad similitúdinem Dei fecit illum.
5	2	Másculum et féminam creávit eos, et benedíxit illis: et vocávit nomen eórum Adam, in die quo creáti sunt.
5	3	Vixit autem Adam centum trigínta annis: et génuit ad imáginem et similitúdinem suam, vocavítque nomen ejus Seth.
5	4	Et facti sunt dies Adam, postquam génuit Seth, octingénti anni: genuítque fílios et fílias.
5	5	Et factum est omne tempus quod vixit Adam, anni nongénti trigínta, et mórtuus est.
5	6	Vixit quoque Seth centum quinque annis, et génuit Enos.
5	7	Vixítque Seth, postquam génuit Enos, octingéntis septem annis, genuítque fílios et fílias.
5	8	Et facti sunt omnes dies Seth nongentórum duódecim annórum, et mórtuus est.
5	9	Vixit vero Enos nonagínta annis, et génuit Cáinan.
5	10	Post cujus ortum vixit octingéntis quíndecim annis, et génuit fílios et fílias.
5	11	Factíque sunt omnes dies Enos nongénti quinque anni, et mórtuus est.
5	12	Vixit quoque Cáinan septuagínta annis, et génuit Maláleel.
5	13	Et vixit Cáinan, postquam génuit Maláleel, octingéntis quadragínta annis, genuítque fílios et fílias.
5	14	Et facti sunt omnes dies Cáinan nongénti decem anni, et mórtuus est.
5	15	Vixit autem Maláleel sexagínta quinque annis, et génuit Jared.
5	16	Et vixit Maláleel, postquam génuit Jared, octingéntis trigínta annis, et génuit fílios et fílias.
5	17	Et facti sunt omnes dies Maláleel octingénti nonagínta quinque anni, et mórtuus est.
5	18	Vixítque Jared centum sexagínta duóbus annis, et génuit Henoch.
5	19	Et vixit Jared, postquam génuit Henoch, octingéntis annis, et génuit fílios et fílias.
5	20	Et facti sunt omnes dies Jared nongénti sexagínta duo anni, et mórtuus est.
5	21	Porro Henoch vixit sexagínta quinque annis, et génuit Mathúsalam.
5	22	Et ambulávit Henoch cum Deo: et vixit, postquam génuit Mathúsalam, trecéntis annis, et génuit fílios et fílias.
5	23	Et facti sunt omnes dies Henoch trecénti sexagínta quinque anni.
5	24	Ambulavítque cum Deo, et non appáruit: quia tulit eum Deus.
5	25	Vixit quoque Mathúsala centum octogínta septem annis, et génuit Lamech.
5	26	Et vixit Mathúsala, postquam génuit Lamech, septingéntis octogínta duóbus annis, et génuit fílios et fílias.
5	27	Et facti sunt omnes dies Mathúsala nongénti sexagínta novem anni, et mórtuus est.
5	28	Vixit autem Lamech centum octogínta duóbus annis, et génuit fílium:
5	29	vocavítque nomen ejus Noë, dicens: Iste consolábitur nos ab opéribus et labóribus mánuum nostrárum in terra, cui maledíxit Dóminus.
5	30	Vixítque Lamech, postquam génuit Noë, quingéntis nonagínta quinque annis, et génuit fílios et fílias.
5	31	Et facti sunt omnes dies Lamech septingénti septuagínta septem anni, et mórtuus est. Noë vero cum quingentórum esset annórum, génuit Sem, Cham et Japheth.
6	1	Cumque cœpíssent hómines multiplicári super terram, et fílias procreássent,
6	2	vidéntes fílii Dei fílias hóminum quod essent pulchræ, accepérunt sibi uxóres ex ómnibus, quas elégerant.
6	3	Dixítque Deus: Non permanébit spíritus meus in hómine in ætérnum, quia caro est: erúntque dies illíus centum vigínti annórum.
6	4	Gigántes autem erant super terram in diébus illis: postquam enim ingréssi sunt fílii Dei ad fílias hóminum, illǽque genuérunt, isti sunt poténtes a sǽculo viri famósi.
6	5	Videns autem Deus quod multa malítia hóminum esset in terra, et cuncta cogitátio cordis inténta esset ad malum omni témpore,
6	6	pœnítuit eum quod hóminem fecísset in terra. Et tactus dolóre cordis intrínsecus,
6	7	Delébo, inquit, hóminem, quem creávi, a fácie terræ, ab hómine usque ad animántia, a réptili usque ad vólucres cæli: pœ́nitet enim me fecísse eos.
6	8	Noë vero invénit grátiam coram Dómino.
6	9	Hæ sunt generatiónes Noë: Noë vir justus atque perféctus fuit in generatiónibus suis: cum Deo ambulávit.
6	10	Et génuit tres fílios, Sem, Cham et Japheth.
6	11	Corrúpta est autem terra coram Deo, et repléta est iniquitáte.
6	12	Cumque vidísset Deus terram esse corrúptam (omnis quippe caro corrúperat viam suam super terram),
6	13	dixit ad Noë: Finis univérsæ carnis venit coram me: repléta est terra iniquitáte a fácie eórum, et ego dispérdam eos cum terra.
6	14	Fac tibi arcam de lignis lævigátis: mansiúnculas in arca fácies, et bitúmine línies intrínsecus, et extrínsecus.
6	15	Et sic fácies eam: trecentórum cubitórum erit longitúdo arcæ, quinquagínta cubitórum latitúdo, et trigínta cubitórum altitúdo illíus.
6	16	Fenéstram in arca fácies, et in cúbito consummábis summitátem ejus: óstium autem arcæ pones ex látere: deórsum, cœnácula, et trístega fácies in ea.
6	17	Ecce ego addúcam aquas dilúvii super terram, ut interfíciam omnem carnem, in qua spíritus vitæ est subter cælum: univérsa quæ in terra sunt, consuméntur.
6	18	Ponámque fœdus meum tecum: et ingrediéris arcam tu et fílii tui, uxor tua, et uxóres filiórum tuórum tecum.
6	19	Et ex cunctis animántibus univérsæ carnis bina indúces in arcam, ut vivant tecum: masculíni sexus et feminíni.
6	20	De volúcribus juxta genus suum, et de juméntis in génere suo, et ex omni réptili terræ secúndum genus suum: bina de ómnibus ingrediéntur tecum, ut possint vívere.
6	21	Tolles ígitur tecum ex ómnibus escis, quæ mandi possunt, et comportábis apud te: et erunt tam tibi, quam illis in cibum.
6	22	Fecit ígitur Noë ómnia, quæ præcéperat illi Deus.
7	1	Dixítque Dóminus ad eum: Ingrédere tu, et omnis domus tua in arcam: te enim vidi justum coram me in generatióne hac.
7	2	Ex ómnibus animántibus mundis tolle septéna et septéna, másculum et féminam: de animántibus vero immúndis duo et duo, másculum et féminam.
7	3	Sed et de volatílibus cæli septéna et septéna, másculum et féminam: ut salvétur semen super fáciem univérsæ terræ.
7	4	Adhuc enim, et post dies septem ego pluam super terram quadragínta diébus et quadragínta nóctibus: et delébo omnem substántiam, quam feci, de superfície terræ.
7	5	Fecit ergo Noë ómnia, quæ mandáverat ei Dóminus.
7	6	Erátque sexcentórum annórum quando dilúvii aquæ inundavérunt super terram.
7	7	Et ingréssus est Noë et fílii ejus, uxor ejus et uxóres filiórum ejus cum eo in arcam propter aquas dilúvii.
7	8	De animántibus quoque mundis et immúndis, et de volúcribus, et ex omni, quod movétur super terram,
7	9	duo et duo ingréssa sunt ad Noë in arcam, másculus et fémina, sicut præcéperat Dóminus Noë.
7	10	Cumque transíssent septem dies, aquæ dilúvii inundavérunt super terram.
7	11	Anno sexcentésimo vitæ Noë, mense secúndo, séptimo décimo die mensis, rupti sunt omnes fontes abýssi magnæ, et cataráctæ cæli apértæ sunt:
7	12	et facta est plúvia super terram quadragínta diébus et quadragínta nóctibus.
7	13	In artículo diéi illíus ingréssus est Noë, et Sem, et Cham, et Japheth fílii ejus: uxor illíus, et tres uxóres filiórum ejus cum eis in arcam:
7	14	ipsi et omne ánimal secúndum genus suum, universáque juménta in génere suo, et omne quod movétur super terram in génere suo, cunctúmque volátile secúndum genus suum, univérsæ aves, omnésque vólucres
7	15	ingréssæ sunt ad Noë in arcam, bina et bina ex omni carne, in qua erat spíritus vitæ.
7	16	Et quæ ingréssa sunt, másculus et fémina ex omni carne introiérunt, sicut præcéperat ei Deus: et inclúsit eum Dóminus déforis.
7	17	Factúmque est dilúvium quadragínta diébus super terram: et multiplicátæ sunt aquæ, et elevavérunt arcam in sublíme a terra.
7	18	Veheménter enim inundavérunt, et ómnia replevérunt in superfície terræ: porro arca ferebátur super aquas.
7	19	Et aquæ prævaluérunt nimis super terram: opertíque sunt omnes montes excélsi sub univérso cælo.
7	20	Quíndecim cúbitis áltior fuit aqua super montes, quos operúerat.
7	21	Consumptáque est omnis caro quæ movebátur super terram, vólucrum, animántium, bestiárum, omniúmque reptílium, quæ reptant super terram: univérsi hómines,
7	22	et cuncta, in quibus spiráculum vitæ est in terra, mórtua sunt.
7	23	Et delévit omnem substántiam, quæ erat super terram, ab hómine usque ad pecus, tam réptile quam vólucres cæli: et deléta sunt de terra. Remánsit autem solus Noë, et qui cum eo erant in arca.
7	24	Obtinuerúntque aquæ terram centum quinquagínta diébus.
8	1	Recordátus autem Deus Noë, cunctorúmque animántium, et ómnium jumentórum, quæ erant cum eo in arca, addúxit spíritum super terram, et imminútæ sunt aquæ.
8	2	Et clausi sunt fontes abýssi, et cataráctæ cæli: et prohíbitæ sunt plúviæ de cælo.
8	3	Reversǽque sunt aquæ de terra eúntes et redeúntes: et cœpérunt mínui post centum quinquagínta dies.
8	4	Requievítque arca mense séptimo, vigésimo séptimo die mensis, super montes Arméniæ.
8	5	At vero aquæ ibant et decrescébant usque ad décimum mensem: décimo enim mense, primo die mensis, apparuérunt cacúmina móntium.
8	6	Cumque transíssent quadragínta dies, apériens Noë fenéstram arcæ, quam fécerat, dimísit corvum:
8	7	qui egrediebátur, et non revertebátur, donec siccaréntur aquæ super terram.
8	8	Emísit quoque colúmbam post eum, ut vidéret si jam cessássent aquæ super fáciem terræ.
8	9	Quæ cum non invenísset ubi requiésceret pes ejus, revérsa est ad eum in arcam: aquæ enim erant super univérsam terram: extendítque manum, et apprehénsam íntulit in arcam.
8	10	Exspectátis autem ultra septem diébus áliis, rursum dimísit colúmbam ex arca.
8	11	At illa venit ad eum ad vésperam, portans ramum olívæ viréntibus fóliis in ore suo: intelléxit ergo Noë quod cessássent aquæ super terram.
8	12	Exspectavítque nihilóminus septem álios dies: et emísit colúmbam, quæ non est revérsa ultra ad eum.
8	13	Igitur sexcentésimo primo anno, primo mense, prima die mensis, imminútæ sunt aquæ super terram: et apériens Noë tectum arcæ, aspéxit, vidítque quod exsiccáta esset superfícies terræ.
8	14	Mense secúndo, séptimo et vigésimo die mensis arefácta est terra.
8	15	Locútus est autem Deus ad Noë, dicens:
8	16	Egrédere de arca, tu et uxor tua, fílii tui et uxóres filiórum tuórum tecum.
8	17	Cuncta animántia, quæ sunt apud te, ex omni carne, tam in volatílibus quam in béstiis et univérsis reptílibus, quæ reptant super terram, educ tecum, et ingredímini super terram: créscite et multiplicámini super eam.
8	18	Egréssus est ergo Noë, et fílii ejus: uxor illíus, et uxóres filiórum ejus cum eo.
8	19	Sed et ómnia animántia, juménta, et reptília quæ reptant super terram secúndum genus suum, egréssa sunt de arca.
8	20	Ædificávit autem Noë altáre Dómino: et tollens de cunctis pecóribus et volúcribus mundis, óbtulit holocáusta super altáre.
8	21	Odoratúsque est Dóminus odórem suavitátis, et ait: Nequáquam ultra maledícam terræ propter hómines: sensus enim et cogitátio humáni cordis in malum prona sunt ab adolescéntia sua: non ígitur ultra percútiam omnem ánimam vivéntem sicut feci.
8	22	Cunctis diébus terræ, seméntis et messis, frigus et æstus, æstas et hiems, nox et dies non requiéscent.
9	1	Benedixítque Deus Noë et fíliis ejus. Et dixit ad eos: Créscite, et multiplicámini, et repléte terram.
9	2	Et terror vester ac tremor sit super cuncta animália terræ, et super omnes vólucres cæli, cum univérsis quæ movéntur super terram: omnes pisces maris mánui vestræ tráditi sunt.
9	3	Et omne, quod movétur et vivit, erit vobis in cibum: quasi ólera viréntia trádidi vobis ómnia.
9	4	Excépto, quod carnem cum sánguine non comedétis.
9	5	Sánguinem enim animárum vestrárum requíram de manu cunctárum bestiárum: et de manu hóminis, de manu viri, et fratris ejus requíram ánimam hóminis.
9	6	Quicúmque effúderit humánum sánguinem, fundétur sanguis illíus: ad imáginem quippe Dei factus est homo.
9	7	Vos autem créscite et multiplicámini, et ingredímini super terram, et impléte eam.
9	8	Hæc quoque dixit Deus ad Noë, et ad fílios ejus cum eo:
9	9	Ecce ego státuam pactum meum vobíscum, et cum sémine vestro post vos:
9	10	et ad omnem ánimam vivéntem, quæ est vobíscum, tam in volúcribus quam in juméntis et pecúdibus terræ cunctis, quæ egréssa sunt de arca, et univérsis béstiis terræ.
9	11	Státuam pactum meum vobíscum, et nequáquam ultra interficiétur omnis caro aquis dilúvii, neque erit deínceps dilúvium díssipans terram.
9	12	Dixítque Deus: Hoc signum fœ́deris quod do inter me et vos, et ad omnem ánimam vivéntem, quæ est vobíscum in generatiónes sempitérnas:
9	13	arcum meum ponam in núbibus, et erit signum fœ́deris inter me, et inter terram.
9	14	Cumque obdúxero núbibus cælum, apparébit arcus meus in núbibus:
9	15	et recordábor fœ́deris mei vobíscum, et cum omni ánima vivénte quæ carnem végetat: et non erunt ultra aquæ dilúvii ad deléndum univérsam carnem.
9	16	Erítque arcus in núbibus, et vidébo illum, et recordábor fœ́deris sempitérni quod pactum est inter Deum et omnem ánimam vivéntem univérsæ carnis quæ est super terram.
9	17	Dixítque Deus ad Noë: Hoc erit signum fœ́deris, quod constítui inter me et omnem carnem super terram.
9	18	Erant ergo fílii Noë, qui egréssi sunt de arca, Sem, Cham et Japheth: porro Cham ipse est pater Chánaan.
9	19	Tres isti fílii sunt Noë: et ab his disseminátum est omne genus hóminum super univérsam terram.
9	20	Cœpítque Noë vir agrícola exercére terram, et plantávit víneam.
9	21	Bibénsque vinum inebriátus est, et nudátus in tabernáculo suo.
9	22	Quod cum vidísset Cham, pater Chánaan, verénda scílicet patris sui esse nudáta, nuntiávit duóbus frátribus suis foras.
9	23	At vero Sem et Japheth pállium imposuérunt húmeris suis, et incedéntes retrórsum, operuérunt verénda patris sui: faciésque eórum avérsæ erant, et patris virília non vidérunt.
9	24	Evígilans autem Noë ex vino, cum didicísset quæ fécerat ei fílius suus minor,
9	25	ait: Maledíctus Chánaan, servus servórum erit frátribus suis.
9	26	Dixítque: Benedíctus Dóminus Deus Sem, sit Chánaan servus ejus.
9	27	Dilátet Deus Japheth, et hábitet in tabernáculis Sem, sitque Chánaan servus ejus.
9	28	Vixit autem Noë post dilúvium trecéntis quinquagínta annis.
9	29	Et impléti sunt omnes dies ejus nongentórum quinquagínta annórum: et mórtuus est.
10	1	Hæ sunt generatiónes filiórum Noë, Sem, Cham, et Japheth: natíque sunt eis fílii post dilúvium.
10	2	Fílii Japheth: Gomer, et Magog, et Mádai, et Javan, et Thubal, et Mosoch, et Thiras.
10	3	Porro fílii Gomer: Ascenez et Riphath et Thogórma.
10	4	Fílii autem Javan: Elísa et Tharsis, Cetthim et Dódanim.
10	5	Ab his divísæ sunt ínsulæ géntium in regiónibus suis, unusquísque secúndum linguam suam et famílias suas in natiónibus suis.
10	6	Fílii autem Cham: Chus, et Mésraim et Phuth, et Chánaan.
10	7	Fílii Chus: Saba, et Hevíla, et Sábatha, et Regma, et Sabátacha. Fílii Regma: Saba et Dadan.
10	8	Porro Chus génuit Nemrod: ipse cœpit esse potens in terra,
10	9	et erat robústus venátor coram Dómino. Ob hoc exívit provérbium: Quasi Nemrod robústus venátor coram Dómino.
10	10	Fuit autem princípium regni ejus Bábylon, et Arach, et Achad, et Chalánne, in terra Sénnaar.
10	11	De terra illa egréssus est Assur, et ædificávit Níniven, et platéas civitátis, et Chale.
10	12	Resen quoque inter Níniven et Chale: hæc est cívitas magna.
10	13	At vero Mésraim génuit Ludim, et Anámim, et Láabim, Néphthuim,
10	14	et Phétrusim, et Chásluim: de quibus egréssi sunt Philísthiim et Cáphtorim.
10	15	Chánaan autem génuit Sidónem primogénitum suum, Hethǽum,
10	16	et Jebusǽum, et Amorrhǽum, Gergesǽum,
10	17	Hevǽum, et Aracǽum: Sinǽum,
10	18	et Arádium, Samarǽum, et Amathǽum: et post hæc dissemináti sunt pópuli Chananæórum.
10	19	Factíque sunt términi Chánaan veniéntibus a Sidóne Geráram usque Gazam, donec ingrediáris Sódomam et Gomórrham, et Adamam, et Sebóim usque Lesa.
10	20	Hi sunt fílii Cham in cognatiónibus, et linguis, et generatiónibus, terrísque et géntibus suis.
10	21	De Sem quoque nati sunt, patre ómnium filiórum Heber, fratre Japheth majóre.
10	22	Fílii Sem: Ælam, et Assur, et Arpháxad, et Lud, et Aram.
10	23	Fílii Aram: Us, et Hul, et Gether, et Mes.
10	24	At vero Arpháxad génuit Sale, de quo ortus est Heber.
10	25	Natíque sunt Heber fílii duo: nomen uni Phaleg, eo quod in diébus ejus divísa sit terra: et nomen fratris ejus Jectan.
10	26	Qui Jectan génuit Elmódad, et Saleph, et Asármoth, Jare,
10	27	et Adúram, et Uzal, et Decla,
10	28	et Ebal, et Abímaël, Saba,
10	29	et Ophir, et Hevíla, et Jobab: omnes isti, fílii Jectan.
10	30	Et facta est habitátio eórum de Messa pergéntibus usque Sephar montem orientálem.
10	31	Isti fílii Sem secúndum cognatiónes, et linguas, et regiónes in géntibus suis.
10	32	Hæ famíliæ Noë juxta pópulos et natiónes suas. Ab his divísæ sunt gentes in terra post dilúvium.
11	1	Erat autem terra lábii uníus, et sermónum eorúmdem.
11	2	Cumque proficisceréntur de oriénte, invenérunt campum in terra Sénnaar, et habitavérunt in eo.
11	3	Dixítque alter ad próximum suum: Veníte, faciámus láteres, et coquámus eos igni. Habuerúntque láteres pro saxis, et bitúmen pro cæménto:
11	4	et dixérunt: Veníte, faciámus nobis civitátem et turrim, cujus culmen pertíngat ad cælum: et celebrémus nomen nostrum ántequam dividámur in univérsas terras.
11	5	Descéndit autem Dóminus ut vidéret civitátem et turrim, quam ædificábant fílii Adam,
11	6	et dixit: Ecce, unus est pópulus, et unum lábium ómnibus: cœperúntque hoc fácere, nec desístent a cogitatiónibus suis, donec eas ópere cómpleant.
11	7	Veníte ígitur, descendámus, et confundámus ibi linguam eórum, ut non áudiat unusquísque vocem próximi sui.
11	8	Atque ita divísit eos Dóminus ex illo loco in univérsas terras, et cessavérunt ædificáre civitátem.
11	9	Et idcírco vocátum est nomen ejus Babel, quia ibi confúsum est lábium univérsæ terræ: et inde dispérsit eos Dóminus super fáciem cunctárum regiónum.
11	10	Hæ sunt generatiónes Sem: Sem erat centum annórum quando génuit Arpháxad, biénnio post dilúvium.
11	11	Vixítque Sem, postquam génuit Arpháxad, quingéntis annis: et génuit fílios et fílias.
11	12	Porro Arpháxad vixit trigínta quinque annis, et génuit Sale.
11	13	Vixítque Arpháxad, postquam génuit Sale, trecéntis tribus annis: et génuit fílios et fílias.
11	14	Sale quoque vixit trigínta annis, et génuit Heber.
11	15	Vixítque Sale, postquam génuit Heber, quadringéntis tribus annis: et génuit fílios et fílias.
11	16	Vixit autem Heber trigínta quátuor annis, et génuit Phaleg.
11	17	Et vixit Heber postquam génuit Phaleg, quadringéntis trigínta annis: et génuit fílios et fílias.
11	18	Vixit quoque Phaleg trigínta annis, et génuit Reu.
11	19	Vixítque Phaleg, postquam génuit Reu, ducéntis novem annis: et génuit fílios et fílias.
11	20	Vixit autem Reu trigínta duóbus annis, et génuit Sarug.
11	21	Vixit quoque Reu, postquam génuit Sarug, ducéntis septem annis: et génuit fílios et fílias.
11	22	Vixit vero Sarug trigínta annis, et génuit Nachor.
11	23	Vixítque Sarug, postquam génuit Nachor, ducéntis annis: et génuit fílios et fílias.
11	24	Vixit autem Nachor vigínti novem annis, et génuit Thare.
11	25	Vixítque Nachor, postquam génuit Thare, centum decem et novem annis: et génuit fílios et fílias.
11	26	Vixítque Thare septuagínta annis, et génuit Abram, et Nachor, et Aran.
11	27	Hæ sunt autem generatiónes Thare: Thare génuit Abram, Nachor et Aran. Porro Aran génuit Lot.
11	28	Mortuúsque est Aran ante Thare patrem suum, in terra nativitátis suæ, in Ur Chaldæórum.
11	29	Duxérunt autem Abram et Nachor uxóres: nomen uxóris Abram, Sárai: et nomen uxóris Nachor, Melcha fília Aran, patris Melchæ, et patris Jeschæ.
11	30	Erat autem Sárai stérilis, nec habébat líberos.
11	31	Tulit ítaque Thare Abram fílium suum, et Lot fílium Aran, fílium fílii sui, et Sárai nurum suam, uxórem Abram fílii sui, et edúxit eos de Ur Chaldæórum, ut irent in terram Chánaan: venerúntque usque Haran, et habitavérunt ibi.
11	32	Et facti sunt dies Thare ducentórum quinque annórum, et mórtuus est in Haran.
12	1	Dixit autem Dóminus ad Abram: Egrédere de terra tua, et de cognatióne tua, et de domo patris tui, et veni in terram, quam monstrábo tibi.
12	2	Faciámque te in gentem magnam, et benedícam tibi, et magnificábo nomen tuum, erísque benedíctus.
12	3	Benedícam benedicéntibus tibi, et maledícam maledicéntibus tibi, atque in te benedicéntur univérsæ cognatiónes terræ.
12	4	Egréssus est ítaque Abram sicut præcéperat ei Dóminus, et ivit cum eo Lot: septuagínta quinque annórum erat Abram cum egrederétur de Haran.
12	5	Tulítque Sárai uxórem suam, et Lot fílium fratris sui, universámque substántiam quam posséderant, et ánimas quas fécerant in Haran: et egréssi sunt ut irent in terram Chánaan. Cumque veníssent in eam,
12	6	pertransívit Abram terram usque ad locum Sichem, usque ad convállem illústrem: Chananǽus autem tunc erat in terra.
12	7	Appáruit autem Dóminus Abram, et dixit ei: Sémini tuo dabo terram hanc. Qui ædificávit ibi altáre Dómino, qui apparúerat ei.
12	8	Et inde transgrédiens ad montem, qui erat contra oriéntem Bethel, teténdit ibi tabernáculum suum, ab occidénte habens Bethel, et ab oriénte Hai: ædificávit quoque ibi altáre Dómino, et invocávit nomen ejus.
12	9	Perrexítque Abram vadens, et ultra progrédiens ad merídiem.
12	10	Facta est autem fames in terra: descendítque Abram in Ægýptum, ut peregrinarétur ibi: prævalúerat enim fames in terra.
12	11	Cumque prope esset ut ingrederétur Ægýptum, dixit Sárai uxóri suæ: Novi quod pulchra sis múlier:
12	12	et quod cum víderint te Ægýptii, dictúri sunt: Uxor ipsíus est: et interfícient me, et te reservábunt.
12	13	Dic ergo, óbsecro te, quod soror mea sis: ut bene sit mihi propter te, et vivat ánima mea ob grátiam tui.
12	14	Cum ítaque ingréssus esset Abram Ægýptum, vidérunt Ægýptii mulíerem quod esset pulchra nimis.
12	15	Et nuntiavérunt príncipes Pharaóni, et laudavérunt eam apud illum: et subláta est múlier in domum Pharaónis.
12	16	Abram vero bene usi sunt propter illam: fuerúntque ei oves et boves et ásini, et servi et fámulæ, et ásinæ et caméli.
12	17	Flagellávit autem Dóminus Pharaónem plagis máximis, et domum ejus, propter Sárai uxórem Abram.
12	18	Vocavítque Phárao Abram, et dixit ei: Quidnam est hoc quod fecísti mihi? quare non indicásti quod uxor tua esset?
12	19	Quam ob causam dixísti esse sorórem tuam, ut tóllerem eam mihi in uxórem? Nunc ígitur ecce conjux tua, áccipe eam, et vade.
12	20	Præcepítque Phárao super Abram viris: et deduxérunt eum, et uxórem illíus, et ómnia quæ habébat.
13	1	Ascéndit ergo Abram de Ægýpto, ipse et uxor ejus, et ómnia quæ habébat, et Lot cum eo ad austrálem plagam.
13	2	Erat autem dives valde in possessióne auri et argénti.
13	3	Reversúsque est per iter, quo vénerat, a merídie in Bethel, usque ad locum ubi prius fíxerat tabernáculum inter Bethel et Hai:
13	4	in loco altáris quod fécerat prius, et invocávit ibi nomen Dómini.
13	5	Sed et Lot qui erat cum Abram, fuérunt greges óvium, et arménta, et tabernácula.
13	6	Nec póterat eos cápere terra, ut habitárent simul: erat quippe substántia eórum multa, et nequíbant habitáre commúniter.
13	7	Unde et facta est rixa inter pastóres gregum Abram et Lot. Eo autem témpore Chananǽus et Pherezǽus habitábant in terra illa.
13	8	Dixit ergo Abram ad Lot: Ne quæso sit júrgium inter me et te, et inter pastóres meos et pastóres tuos: fratres enim sumus.
13	9	Ecce univérsa terra coram te est: recéde a me, óbsecro: si ad sinístram íeris, ego déxteram tenébo: si tu déxteram elégeris, ego ad sinístram pergam.
13	10	Elevátis ítaque Lot óculis, vidit omnem circa regiónem Jordánis, quæ univérsa irrigabátur ántequam subvérteret Dóminus Sódomam et Gomórrham, sicut paradísus Dómini, et sicut Ægýptus veniéntibus in Segor.
13	11	Elegítque sibi Lot regiónem circa Jordánem, et recéssit ab oriénte: divisíque sunt altérutrum a fratre suo.
13	12	Abram habitávit in terra Chánaan: Lot vero morátus est in óppidis, quæ erant circa Jordánem, et habitávit in Sódomis.
13	13	Hómines autem Sodomítæ péssimi erant, et peccatóres coram Dómino nimis.
13	14	Dixítque Dóminus ad Abram, postquam divísus est ab eo Lot: Leva óculos tuos et vide a loco, in quo nunc es, ad aquilónem et merídiem, ad oriéntem et occidéntem.
13	15	Omnem terram, quam cónspicis, tibi dabo, et sémini tuo usque in sempitérnum.
13	16	Faciámque semen tuum sicut púlverem terræ: si quis potest hóminum numeráre púlverem terræ, semen quoque tuum numeráre póterit.
13	17	Surge, et perámbula terram in longitúdine, et in latitúdine sua: quia tibi datúrus sum eam.
13	18	Movens ígitur tabernáculum suum Abram, venit, et habitávit juxta convállem Mambre, quæ est in Hebron: ædificavítque ibi altáre Dómino.
14	1	Factum est autem in illo témpore, ut Amraphel rex Sénnaar, et Arioch rex Ponti, et Chodorláhomor rex Elamitárum, et Thadal rex géntium
14	2	inírent bellum contra Bara regem Sodomórum, et contra Bersa regem Gomórrhæ, et contra Sénnaab regem Adamæ, et contra Sémeber regem Séboim, contráque regem Balæ, ipsa est Segor.
14	3	Omnes hi convenérunt in vallem Silvéstrem, quæ nunc est mare salis.
14	4	Duódecim enim annis serviérunt Chodorláhomor, et tertiodécimo anno recessérunt ab eo.
14	5	Igitur quartodécimo anno venit Chodorláhomor, et reges qui erant cum eo: percusserúntque Ráphaim in Astarothcárnaim, et Zuzim cum eis, et Emim in Save Cariáthaim,
14	6	et Chorrǽos in móntibus Seir, usque ad campéstria Pharan, quæ est in solitúdine.
14	7	Reversíque sunt, et venérunt ad fontem Misphat, ipsa est Cades: et percussérunt omnem regiónem Amalecitárum, et Amorrhǽum, qui habitábat in Asasónthamar.
14	8	Et egréssi sunt rex Sodomórum, et rex Gomórrhæ, rexque Adamæ, et rex Séboim, necnon et rex Balæ, quæ est Segor: et direxérunt áciem contra eos in valle Silvéstri:
14	9	scílicet advérsus Chodorláhomor regem Elamitárum, et Thadal regem Géntium, et Amraphel regem Sénnaar, et Arioch regem Ponti: quátuor reges advérsus quinque.
14	10	Vallis autem Silvéstris habébat púteos multos bitúminis. Itaque rex Sodomórum, et Gomórrhæ terga vertérunt, ceciderúntque ibi: et qui remánserant, fugérunt ad montem.
14	11	Tulérunt autem omnem substántiam Sodomórum et Gomórrhæ, et univérsa quæ ad cibum pértinent, et abiérunt:
14	12	necnon et Lot, et substántiam ejus, fílium fratris Abram, qui habitábat in Sódomis.
14	13	Et ecce unus, qui eváserat, nuntiávit Abram Hebrǽo, qui habitábat in conválle Mambre Amorrhǽi, fratris Eschol, et fratris Aner: hi enim pepígerant fœdus cum Abram.
14	14	Quod cum audísset Abram, captum vidélicet Lot fratrem suum, numerávit expedítos vernáculos suos trecéntos decem et octo: et persecútus est usque Dan.
14	15	Et divísis sóciis, írruit super eos nocte: percussítque eos, et persecútus est eos usque Hoba, quæ est ad lævam Damásci.
14	16	Reduxítque omnem substántiam, et Lot fratrem suum cum substántia illíus, mulíeres quoque et pópulum.
14	17	Egréssus est autem rex Sodomórum in occúrsum ejus postquam revérsus est a cæde Chodorláhomor, et regum qui cum eo erant in valle Save, quæ est vallis regis.
14	18	At vero Melchísedech rex Salem, próferens panem et vinum, erat enim sacérdos Dei altíssimi,
14	19	benedíxit ei, et ait: Benedíctus Abram Deo excélso, qui creávit cælum et terram:
14	20	et benedíctus Deus excélsus, quo protegénte, hostes in mánibus tuis sunt. Et dedit ei décimas ex ómnibus.
14	21	Dixit autem rex Sodomórum ad Abram: Da mihi ánimas, cétera tolle tibi.
14	22	Qui respóndit ei: Levo manum meam ad Dóminum Deum excélsum possessórem cæli et terræ,
14	23	quod a filo subtégminis usque ad corrígiam cáligæ, non accípiam ex ómnibus quæ tua sunt, ne dicas: Ego ditávi Abram:
14	24	excéptis his, quæ comedérunt júvenes, et pártibus virórum, qui venérunt mecum, Aner, Eschol et Mambre: isti accípient partes suas.
15	1	His ítaque transáctis, factus est sermo Dómini ad Abram per visiónem dicens: Noli timére Abram: ego protéctor tuus sum, et merces tua magna nimis.
15	2	Dixítque Abram: Dómine Deus, quid dabis mihi? ego vadam absque líberis, et fílius procuratóris domus meæ iste Damáscus Eliézer.
15	3	Addidítque Abram: Mihi autem non dedísti semen, et ecce vernáculus meus, heres meus erit.
15	4	Statímque sermo Dómini factus est ad eum, dicens: Non erit hic heres tuus, sed qui egrediétur de útero tuo, ipsum habébis herédem.
15	5	Eduxítque eum foras, et ait illi: Súspice cælum, et númera stellas, si potes. Et dixit ei: Sic erit semen tuum.
15	6	Crédidit Abram Deo, et reputátum est illi ad justítiam.
15	7	Dixítque ad eum: Ego Dóminus qui edúxi te de Ur Chaldæórum ut darem tibi terram istam, et possidéres eam.
15	8	At ille ait: Dómine Deus, unde scire possum quod possessúrus sim eam?
15	9	Et respóndens Dóminus: Sume, inquit, mihi vaccam triénnem, et capram trimam, et aríetem annórum trium, túrturem quoque, et colúmbam.
15	10	Qui tollens univérsa hæc, divísit ea per médium, et utrásque partes contra se altrínsecus pósuit: aves autem non divísit.
15	11	Descenderúntque vólucres super cadávera, et abigébat eas Abram.
15	12	Cumque sol occúmberet, sopor írruit super Abram, et horror magnus et tenebrósus invásit eum.
15	13	Dictúmque est ad eum: Scito prænóscens quod peregrínum futúrum sit semen tuum in terra non sua, et subjícient eos servitúti, et afflígent quadringéntis annis.
15	14	Verúmtamen gentem, cui servitúri sunt, ego judicábo: et post hæc egrediéntur cum magna substántia.
15	15	Tu autem ibis ad patres tuos in pace, sepúltus in senectúte bona.
15	16	Generatióne autem quarta reverténtur huc: necdum enim complétæ sunt iniquitátes Amorrhæórum usque ad præsens tempus.
15	17	Cum ergo occubuísset sol, facta est calígo tenebrósa, et appáruit clíbanus fumans, et lampas ignis tránsiens inter divisiónes illas.
15	18	In illo die pépigit Dóminus fœdus cum Abram, dicens: Sémini tuo dabo terram hanc a flúvio Ægýpti usque ad flúvium magnum Euphráten,
15	19	Cinǽos, et Cenezǽos, Cedmonǽos,
15	20	et Hethǽos, et Pherezǽos, Ráphaim quoque,
15	21	et Amorrhǽos, et Chananǽos, et Gergesǽos, et Jebusǽos.
16	1	Igitur Sárai, uxor Abram, non genúerat líberos: sed habens ancíllam Ægýptiam nómine Agar,
16	2	dixit maríto suo: Ecce, conclúsit me Dóminus, ne párerem. Ingrédere ad ancíllam meam, si forte saltem ex illa suscípiam fílios. Cumque ille acquiésceret deprecánti,
16	3	tulit Agar Ægýptiam ancíllam suam post annos decem quam habitáre cœ́perant in terra Chánaan: et dedit eam viro suo uxórem.
16	4	Qui ingréssus est ad eam. At illa concepísse se videns, despéxit dóminam suam.
16	5	Dixítque Sárai ad Abram: Iníque agis contra me: ego dedi ancíllam meam in sinum tuum, quæ videns quod concéperit, despéctui me habet: júdicet Dóminus inter me, et te.
16	6	Cui respóndens Abram: Ecce, ait, ancílla tua in manu tua est, útere ea ut libet. Affligénte ígitur eam Sárai, fugam íniit.
16	7	Cumque invenísset eam ángelus Dómini juxta fontem aquæ in solitúdine, qui est in via Sur in desérto,
16	8	dixit ad illam: Agar ancílla Sárai, unde venis? et quo vadis? Quæ respóndit: A fácie Sárai dóminæ meæ ego fúgio.
16	9	Dixítque ei ángelus Dómini: Revértere ad dóminam tuam, et humiliáre sub manu illíus.
16	10	Et rursum: Multíplicans, inquit, multiplicábo semen tuum, et non numerábitur præ multitúdine.
16	11	Ac deínceps: Ecce, ait, concepísti, et páries fílium: vocabísque nomen ejus Ismaël, eo quod audíerit Dóminus afflictiónem tuam.
16	12	Hic erit ferus homo: manus ejus contra omnes, et manus ómnium contra eum: et e regióne universórum fratrum suórum figet tabernácula.
16	13	Vocávit autem nomen Dómini, qui loquebátur ad eam: Tu Deus qui vidísti me. Dixit enim: Profécto hic vidi posterióra vidéntis me.
16	14	Proptérea appellávit púteum illum Púteum vivéntis et vidéntis me. Ipse est inter Cades et Barad.
16	15	Peperítque Agar Abræ fílium: qui vocávit nomen ejus Ismaël.
16	16	Octogínta et sex annórum erat Abram quando péperit ei Agar Ismaélem.
17	1	Postquam vero nonagínta et novem annórum esse cœ́perat, appáruit ei Dóminus, dixítque ad eum: Ego Deus omnípotens: ámbula coram me, et esto perféctus.
17	2	Ponámque fœdus meum inter me et te, et multiplicábo te veheménter nimis.
17	3	Cécidit Abram pronus in fáciem.
17	4	Dixítque ei Deus: Ego sum, et pactum meum tecum, erísque pater multárum géntium.
17	5	Nec ultra vocábitur nomen tuum Abram, sed appelláberis Abraham: quia patrem multárum géntium constítui te.
17	6	Faciámque te créscere vehementíssime, et ponam te in géntibus, regésque ex te egrediéntur.
17	7	Et státuam pactum meum inter me et te, et inter semen tuum post te in generatiónibus suis, fœ́dere sempitérno: ut sim Deus tuus, et séminis tui post te.
17	8	Dabóque tibi et sémini tuo terram peregrinatiónis tuæ, omnem terram Chánaan in possessiónem ætérnam, eróque Deus eórum.
17	9	Dixit íterum Deus ad Abraham: Et tu ergo custódies pactum meum, et semen tuum post te in generatiónibus suis.
17	10	Hoc est pactum meum quod observábitis inter me et vos, et semen tuum post te: circumcidétur ex vobis omne masculínum:
17	11	et circumcidétis carnem præpútii vestri, ut sit in signum fœ́deris inter me et vos.
17	12	Infans octo diérum circumcidétur in vobis, omne masculínum in generatiónibus vestris: tam vernáculus, quam emptítius circumcidétur, et quicúmque non fúerit de stirpe vestra:
17	13	erítque pactum meum in carne vestra in fœdus ætérnum.
17	14	Másculus, cujus præpútii caro circumcísa non fúerit, delébitur ánima illa de pópulo suo: quia pactum meum írritum fecit.
17	15	Dixit quoque Deus ad Abraham: Sárai uxórem tuam non vocábis Sárai, sed Saram.
17	16	Et benedícam ei, et ex illa dabo tibi fílium cui benedictúrus sum: erítque in natiónes, et reges populórum oriéntur ex eo.
17	17	Cécidit Abraham in fáciem suam, et risit, dicens in corde suo: Putásne centenário nascétur fílius? et Sara nonagenária páriet?
17	18	Dixítque ad Deum: Utinam Ismaël vivat coram te.
17	19	Et ait Deus ad Abraham: Sara uxor tua páriet tibi fílium, vocabísque nomen ejus Isaac, et constítuam pactum meum illi in fœdus sempitérnum, et sémini ejus post eum.
17	20	Super Ismaël quoque exaudívi te: ecce, benedícam ei, et augébo, et multiplicábo eum valde: duódecim duces generábit, et fáciam illum in gentem magnam.
17	21	Pactum vero meum státuam ad Isaac, quem páriet tibi Sara témpore isto in anno áltero.
17	22	Cumque finítus esset sermo loquéntis cum eo, ascéndit Deus ab Abraham.
17	23	Tulit autem Abraham Ismaël fílium suum, et omnes vernáculos domus suæ, universósque quos émerat, cunctos mares ex ómnibus viris domus suæ: et circumcídit carnem præpútii eórum statim in ipsa die, sicut præcéperat ei Deus.
17	24	Abraham nonagínta et novem erat annórum quando circumcídit carnem præpútii sui.
17	25	Et Ismaël fílius trédecim annos impléverat témpore circumcisiónis suæ.
17	26	Eádem die circumcísus est Abraham et Ismaël fílius ejus.
17	27	Et omnes viri domus illíus, tam vernáculi, quam emptítii et alienígenæ páriter circumcísi sunt.
18	1	Appáruit autem ei Dóminus in conválle Mambre sedénti in óstio tabernáculi sui in ipso fervóre diéi.
18	2	Cumque elevásset óculos, apparuérunt ei tres viri stantes prope eum: quos cum vidísset, cucúrrit in occúrsum eórum de óstio tabernáculi, et adorávit in terram.
18	3	Et dixit: Dómine, si invéni grátiam in óculis tuis, ne tránseas servum tuum:
18	4	sed áfferam pauxíllum aquæ, et laváte pedes vestros, et requiéscite sub árbore.
18	5	Ponámque buccéllam panis, et confortáte cor vestrum, póstea transíbitis: idcírco enim declinástis ad servum vestrum. Qui dixérunt: Fac ut locútus es.
18	6	Festinávit Abraham in tabernáculum ad Saram, dixítque ei: Accélera, tria sata símilæ commísce, et fac subcinerícios panes.
18	7	Ipse vero ad arméntum cucúrrit, et tulit inde vítulum tenérrimum et óptimum, dedítque púero: qui festinávit et coxit illum.
18	8	Tulit quoque butýrum et lac, et vítulum quem cóxerat, et pósuit coram eis: ipse vero stabat juxta eos sub árbore.
18	9	Cumque comedíssent, dixérunt ad eum: Ubi est Sara uxor tua? Ille respóndit: Ecce in tabernáculo est.
18	10	Cui dixit: Revértens véniam ad te témpore isto, vita cómite, et habébit fílium Sara uxor tua. Quo audíto, Sara risit post óstium tabernáculi.
18	11	Erant autem ambo senes, provectǽque ætátis, et desíerant Saræ fíeri muliébria.
18	12	Quæ risit occúlte dicens: Postquam consénui, et dóminus meus vétulus est, voluptáti óperam dabo?
18	13	Dixit autem Dóminus ad Abraham: Quare risit Sara, dicens: Num vere paritúra sum anus?
18	14	Numquid Deo quidquam est diffícile? juxta condíctum revértar ad te hoc eódem témpore, vita cómite, et habébit Sara fílium.
18	15	Negávit Sara, dicens: Non risi, timóre pertérrita. Dóminus autem: Non est, inquit, ita: sed risísti.
18	16	Cum ergo surrexíssent inde viri, direxérunt óculos contra Sódomam: et Abraham simul gradiebátur, dedúcens eos.
18	17	Dixítque Dóminus: Num celáre pótero Abraham quæ gestúrus sum:
18	18	cum futúrus sit in gentem magnam, ac robustíssimam, et benedicéndæ sint in illo omnes natiónes terræ?
18	19	Scio enim quod præceptúrus sit fíliis suis, et dómui suæ post se ut custódiant viam Dómini, et fáciant judícium et justítiam: ut addúcat Dóminus propter Abraham ómnia quæ locútus est ad eum.
18	20	Dixit ítaque Dóminus: Clamor Sodomórum et Gomórrhæ multiplicátus est, et peccátum eórum aggravátum est nimis.
18	21	Descéndam, et vidébo utrum clamórem qui venit ad me, ópere compléverint: an non est ita, ut sciam.
18	22	Converterúntque se inde, et abiérunt Sódomam: Abraham vero adhuc stabat coram Dómino.
18	23	Et appropínquans ait: Numquid perdes justum cum ímpio?
18	24	Si fúerint quinquagínta justi in civitáte, períbunt simul? et non parces loco illi propter quinquagínta justos, si fúerint in eo?
18	25	Absit a te ut rem hanc fácias, et occídas justum cum ímpio, fiátque justus sicut ímpius, non est hoc tuum: qui júdicas omnem terram, nequáquam fácies judícium hoc.
18	26	Dixítque Dóminus ad eum: Si invénero Sódomis quinquagínta justos in médio civitátis, dimíttam omni loco propter eos.
18	27	Respondénsque Abraham, ait: Quia semel cœpi, loquar ad Dóminum meum, cum sim pulvis et cinis.
18	28	Quid si minus quinquagínta justis quinque fúerint? delébis, propter quadragínta quinque, univérsam urbem? Et ait: Non delébo, si invénero ibi quadragínta quinque.
18	29	Rursúmque locútus est ad eum: Sin autem quadragínta ibi invénti fúerint, quid fácies? Ait: Non percútiam propter quadragínta.
18	30	Ne quæso, inquit, indignéris Dómine, si loquar: Quid si ibi invénti fúerint trigínta? Respóndit: Non fáciam, si invénero ibi trigínta.
18	31	Quia semel, ait, cœpi, loquar ad Dóminum meum: quid si ibi invénti fúerint vigínti? Ait: Non interfíciam propter vigínti.
18	32	Obsecro, inquit, ne irascáris Dómine, si loquar adhuc semel: quid si invénti fúerint ibi decem? Et dixit: Non delébo propter decem.
18	33	Abiítque Dóminus, postquam cessávit loqui ad Abraham: et ille revérsus est in locum suum.
19	1	Venerúntque duo ángeli Sódomam véspere, et sedénte Lot in fóribus civitátis. Qui cum vidísset eos, surréxit, et ivit óbviam eis: adoravítque pronus in terram,
19	2	et dixit: Obsecro, dómini, declináte in domum púeri vestri, et manéte ibi: laváte pedes vestros, et mane proficiscémini in viam vestram. Qui dixérunt: Mínime, sed in platéa manébimus.
19	3	Cómpulit illos óppido ut divérterent ad eum: ingressísque domum illíus fecit convívium, et coxit ázyma, et comedérunt.
19	4	Prius autem quam irent cúbitum, viri civitátis vallavérunt domum a púero usque ad senem, omnis pópulus simul.
19	5	Vocaverúntque Lot, et dixérunt ei: Ubi sunt viri qui introiérunt ad te nocte? educ illos huc, ut cognoscámus eos.
19	6	Egréssus ad eos Lot, post tergum occlúdens óstium, ait:
19	7	Nolíte, quæso, fratres mei, nolíte malum hoc fácere.
19	8	Hábeo duas fílias, quæ necdum cognovérunt virum: edúcam eas ad vos, et abutímini eis sicut vobis placúerit, dúmmodo viris istis nihil mali faciátis, quia ingréssi sunt sub umbra cúlminis mei.
19	9	At illi dixérunt: Recéde illuc. Et rursus: Ingréssus es, ínquiunt, ut ádvena: numquid ut júdices? te ergo ipsum magis quam hos affligémus. Vimque faciébant Lot vehementíssime: jamque prope erat ut effríngerent fores.
19	10	Et ecce misérunt manum viri, et introduxérunt ad se Lot, clauserúntque óstium:
19	11	et eos, qui foris erant, percussérunt cæcitáte a mínimo usque ad máximum, ita ut óstium inveníre non possent.
19	12	Dixérunt autem ad Lot: Habes hic quémpiam tuórum? génerum, aut fílios, aut fílias, omnes, qui tui sunt, educ de urbe hac:
19	13	delébimus enim locum istum, eo quod incréverit clamor eórum coram Dómino, qui misit nos ut perdámus illos.
19	14	Egréssus ítaque Lot, locútus est ad géneros suos qui acceptúri erant fílias ejus, et dixit: Súrgite, egredímini de loco isto: quia delébit Dóminus civitátem hanc. Et visus est eis quasi ludens loqui.
19	15	Cumque esset mane, cogébant eum ángeli, dicéntes: Surge, tolle uxórem tuam, et duas fílias quas habes: ne et tu páriter péreas in scélere civitátis.
19	16	Dissimulánte illo, apprehendérunt manum ejus, et manum uxóris, ac duárum filiárum ejus, eo quod párceret Dóminus illi.
19	17	Eduxerúntque eum, et posuérunt extra civitátem: ibíque locúti sunt ad eum, dicéntes: Salva ánimam tuam: noli respícere post tergum, nec stes in omni circa regióne: sed in monte salvum te fac, ne et tu simul péreas.
19	18	Dixítque Lot ad eos: Quæso Dómine mi,
19	19	quia invénit servus tuus grátiam coram te, et magnificásti misericórdiam tuam quam fecísti mecum, ut salváres ánimam meam, nec possum in monte salvári, ne forte apprehéndat me malum, et móriar:
19	20	est cívitas hæc juxta, ad quam possum fúgere, parva, et salvábor in ea: numquid non módica est, et vivet ánima mea?
19	21	Dixítque ad eum: Ecce étiam in hoc suscépi preces tuas, ut non subvértam urbem pro qua locútus es.
19	22	Festína, et salváre ibi: quia non pótero fácere quidquam donec ingrediáris illuc. Idcírco vocátum est nomen urbis illíus Segor.
19	23	Sol egréssus est super terram, et Lot ingréssus est Segor.
19	24	Igitur Dóminus pluit super Sódomam et Gomórrham sulphur et ignem a Dómino de cælo:
19	25	et subvértit civitátes has, et omnem circa regiónem, univérsos habitatóres úrbium, et cuncta terræ viréntia.
19	26	Respiciénsque uxor ejus post se, versa est in státuam salis.
19	27	Abraham autem consúrgens mane, ubi stéterat prius cum Dómino,
19	28	intúitus est Sódomam et Gomórrham, et univérsam terram regiónis illíus: vidítque ascendéntem favíllam de terra quasi fornácis fumum.
19	29	Cum enim subvérteret Deus civitátes regiónis illíus, recordátus Abrahæ, liberávit Lot de subversióne úrbium in quibus habitáverat.
19	30	Ascendítque Lot de Segor, et mansit in monte, duæ quoque fíliæ ejus cum eo (timúerat enim manére in Segor) et mansit in spelúnca ipse, et duæ fíliæ ejus cum eo.
19	31	Dixítque major ad minórem: Pater noster senex est, et nullus virórum remánsit in terra, qui possit íngredi ad nos juxta morem univérsæ terræ.
19	32	Veni, inebriémus eum vino, dormiamúsque cum eo, ut serváre possímus ex patre nostro semen.
19	33	Dedérunt ítaque patri suo bíbere vinum nocte illa. Et ingréssa est major, dormivítque cum patre: at ille non sensit, nec quando accúbuit fília, nec quando surréxit.
19	34	Altera quoque die dixit major ad minórem: Ecce dormívi heri cum patre meo, demus ei bíbere vinum étiam hac nocte, et dórmies cum eo, ut salvémus semen de patre nostro.
19	35	Dedérunt étiam et illa nocte patri suo bíbere vinum, ingressáque minor fília, dormívit cum eo: et ne tunc quidem sensit quando concubúerit, vel quando illa surréxerit.
19	36	Concepérunt ergo duæ fíliæ Lot de patre suo.
19	37	Peperítque major fílium, et vocávit nomen ejus Moab: ipse est pater Moabitárum usque in præséntem diem.
19	38	Minor quoque péperit fílium, et vocávit nomen ejus Ammon, id est, Fílius pópuli mei: ipse est pater Ammonitárum usque hódie.
20	1	Proféctus inde Abraham in terram austrálem, habitávit inter Cades, et Sur: et peregrinátus est in Geráris.
20	2	Dixítque de Sara uxóre sua: Soror mea est. Misit ergo Abímelech rex Geráræ, et tulit eam.
20	3	Venit autem Deus ad Abímelech per sómnium nocte, et ait illi: En moriéris propter mulíerem quam tulísti: habet enim virum.
20	4	Abímelech vero non tetígerat eam, et ait: Dómine, num gentem ignorántem et justam interfícies?
20	5	Nonne ipse dixit mihi: Soror mea est: et ipsa ait: Frater meus est? in simplicitáte cordis mei, et mundítia mánuum meárum feci hoc.
20	6	Dixítque ad eum Deus: Et ego scio quod símplici corde féceris: et ídeo custodívi te ne peccáres in me, et non dimísi ut tángeres eam.
20	7	Nunc ergo redde viro suo uxórem, quia prophéta est: et orábit pro te, et vives: si autem nolúeris réddere, scito quod morte moriéris tu, et ómnia quæ tua sunt.
20	8	Statímque de nocte consúrgens Abímelech, vocávit omnes servos suos: et locútus est univérsa verba hæc in áuribus eórum, timuerúntque omnes viri valde.
20	9	Vocávit autem Abímelech étiam Abraham, et dixit ei: Quid fecísti nobis? quid peccávimus in te, quia induxísti super me et super regnum meum peccátum grande? quæ non debuísti fácere, fecísti nobis.
20	10	Rursúmque expóstulans, ait: Quid vidísti, ut hoc fáceres?
20	11	Respóndit Abraham: Cogitávi mecum, dicens: Fórsitan non est timor Dei in loco isto: et interfícient me propter uxórem meam:
20	12	álias autem et vere soror mea est, fília patris mei, et non fília matris meæ, et duxi eam in uxórem.
20	13	Postquam autem edúxit me Deus de domo patris mei, dixi ad eam: Hanc misericórdiam fácies mecum: in omni loco, ad quem ingrediémur, dices quod frater tuus sim.
20	14	Tulit ígitur Abímelech oves et boves, et servos et ancíllas, et dedit Abraham: reddidítque illi Saram uxórem suam,
20	15	et ait: Terra coram vobis est, ubicúmque tibi placúerit hábita.
20	16	Saræ autem dixit: Ecce mille argénteos dedi fratri tuo, hoc erit tibi in velámen oculórum ad omnes qui tecum sunt, et quocúmque perréxeris: mementóque te deprehénsam.
20	17	Oránte autem Abraham, sanávit Deus Abímelech et uxórem, ancillásque ejus, et peperérunt:
20	18	conclúserat enim Dóminus omnem vulvam domus Abímelech propter Saram uxórem Abrahæ.
21	1	Visitávit autem Dóminus Saram, sicut promíserat: et implévit quæ locútus est.
21	2	Concepítque et péperit fílium in senectúte sua, témpore quo prædíxerat ei Deus.
21	3	Vocavítque Abraham nomen fílii sui, quem génuit ei Sara, Isaac:
21	4	et circumcídit eum octávo die, sicut præcéperat ei Deus,
21	5	cum centum esset annórum: hac quippe ætáte patris, natus est Isaac.
21	6	Dixítque Sara: Risum fecit mihi Deus: quicúmque audíerit, corridébit mihi.
21	7	Rursúmque ait: Quis auditúrus créderet Abraham quod Sara lactáret fílium, quem péperit ei jam seni?
21	8	Crevit ígitur puer, et ablactátus est: fecítque Abraham grande convívium in die ablactatiónis ejus.
21	9	Cumque vidísset Sara fílium Agar Ægýptiæ ludéntem cum Isaac fílio suo, dixit ad Abraham:
21	10	Ejice ancíllam hanc, et fílium ejus: non enim erit heres fílius ancíllæ cum fílio meo Isaac.
21	11	Dure accépit hoc Abraham pro fílio suo.
21	12	Cui dixit Deus: Non tibi videátur ásperum super púero, et super ancílla tua: ómnia quæ díxerit tibi Sara, audi vocem ejus: quia in Isaac vocábitur tibi semen.
21	13	Sed et fílium ancíllæ fáciam in gentem magnam, quia semen tuum est.
21	14	Surréxit ítaque Abraham mane, et tollens panem et utrem aquæ, impósuit scápulæ ejus, tradidítque púerum, et dimísit eam. Quæ cum abiísset, errábat in solitúdine Bersabée.
21	15	Cumque consúmpta esset aqua in utre, abjécit púerum subter unam árborum, quæ ibi erant.
21	16	Et ábiit, sedítque e regióne procul quantum potest arcus jácere: dixit enim: Non vidébo moriéntem púerum: et sedens contra, levávit vocem suam et flevit.
21	17	Exaudívit autem Deus vocem púeri: vocavítque ángelus Dei Agar de cælo, dicens: Quid agis Agar? noli timére: exaudívit enim Deus vocem púeri de loco in quo est.
21	18	Surge, tolle púerum, et tene manum illíus: quia in gentem magnam fáciam eum.
21	19	Aperuítque óculos ejus Deus: quæ videns púteum aquæ, ábiit, et implévit utrem, dedítque púero bíbere.
21	20	Et fuit cum eo: qui crevit, et morátus est in solitúdine, factúsque est júvenis sagittárius.
21	21	Habitavítque in desérto Pharan, et accépit illi mater sua uxórem de terra Ægýpti.
21	22	Eódem témpore dixit Abímelech, et Phicol princeps exércitus ejus, ad Abraham: Deus tecum est in univérsis quæ agis.
21	23	Jura ergo per Deum, ne nóceas mihi, et pósteris meis, stirpíque meæ: sed juxta misericórdiam, quam feci tibi, fácies mihi, et terræ in qua versátus es ádvena.
21	24	Dixítque Abraham: Ego jurábo.
21	25	Et increpávit Abímelech propter púteum aquæ quem vi abstúlerant servi ejus.
21	26	Respondítque Abímelech: Nescívi quis fécerit hanc rem: sed et tu non indicásti mihi, et ego non audívi præter hódie.
21	27	Tulit ítaque Abraham oves et boves, et dedit Abímelech: percusserúntque ambo fœdus.
21	28	Et státuit Abraham septem agnas gregis seórsum.
21	29	Cui dixit Abímelech: Quid sibi volunt septem agnæ istæ, quas stare fecísti seórsum?
21	30	At ille: Septem, inquit, agnas accípies de manu mea: ut sint mihi in testimónium, quóniam ego fodi púteum istum.
21	31	Idcírco vocátus est locus ille Bersabée: quia ibi utérque jurávit.
21	32	Et iniérunt fœdus pro púteo juraménti.
21	33	Surréxit autem Abímelech, et Phicol princeps exércitus ejus, reversíque sunt in terram Palæstinórum. Abraham vero plantávit nemus in Bersabée, et invocávit ibi nomen Dómini Dei ætérni.
21	34	Et fuit colónus terræ Palæstinórum diébus multis.
22	1	Quæ postquam gesta sunt, tentávit Deus Abraham, et dixit ad eum: Abraham, Abraham. At ille respóndit: Adsum.
22	2	Ait illi: Tolle fílium tuum unigénitum, quem díligis, Isaac, et vade in terram visiónis, atque ibi ófferes eum in holocáustum super unum móntium quem monstrávero tibi.
22	3	Igitur Abraham de nocte consúrgens, stravit ásinum suum, ducens secum duos júvenes, et Isaac fílium suum: cumque concidísset ligna in holocáustum, ábiit ad locum quem præcéperat ei Deus.
22	4	Die autem tértio, elevátis óculis, vidit locum procul:
22	5	dixítque ad púeros suos: Exspectáte hic cum ásino: ego et puer illuc usque properántes, postquam adoravérimus, revertémur ad vos.
22	6	Tulit quoque ligna holocáusti, et impósuit super Isaac fílium suum: ipse vero portábat in mánibus ignem et gládium. Cumque duo pérgerent simul,
22	7	dixit Isaac patri suo: Pater mi. At ille respóndit: Quid vis fili? Ecce, inquit, ignis et ligna: ubi est víctima holocáusti?
22	8	Dixit autem Abraham: Deus providébit sibi víctimam holocáusti, fili mi. Pergébant ergo páriter.
22	9	Et venérunt ad locum quem osténderat ei Deus, in quo ædificávit altáre, et désuper ligna compósuit: cumque alligásset Isaac fílium suum, pósuit eum in altáre super struem lignórum.
22	10	Extendítque manum, et arrípuit gládium, ut immoláret fílium suum.
22	11	Et ecce ángelus Dómini de cælo clamávit, dicens: Abraham, Abraham. Qui respóndit: Adsum.
22	12	Dixítque ei: Non exténdas manum tuam super púerum, neque fácias illi quidquam: nunc cognóvi quod times Deum, et non pepercísti unigénito fílio tuo propter me.
22	13	Levávit Abraham óculos suos, vidítque post tergum aríetem inter vepres hæréntem córnibus, quem assúmens óbtulit holocáustum pro fílio.
22	14	Appellavítque nomen loci illíus, Dóminus videt. Unde usque hódie dícitur: In monte Dóminus vidébit.
22	15	Vocávit autem ángelus Dómini Abraham secúndo de cælo, dicens:
22	16	Per memetípsum jurávi, dicit Dóminus: quia fecísti hanc rem, et non pepercísti fílio tuo unigénito propter me:
22	17	benedícam tibi, et multiplicábo semen tuum sicut stellas cæli, et velut arénam quæ est in líttore maris: possidébit semen tuum portas inimicórum suórum,
22	18	et benedicéntur in sémine tuo omnes gentes terræ, quia obedísti voci meæ.
22	19	Revérsus est Abraham ad púeros suos, abierúntque Bersabée simul, et habitávit ibi.
22	20	His ita gestis, nuntiátum est Abrahæ quod Melcha quoque genuísset fílios Nachor fratri suo:
22	21	Hus primogénitum, et Buz fratrem ejus, et Cámuel patrem Syrórum,
22	22	et Cased, et Azau, Pheldas quoque et Jedlaph,
22	23	ac Báthuel, de quo nata est Rebécca: octo istos génuit Melcha, Nachor fratri Abrahæ.
22	24	Concubína vero illíus, nómine Roma, péperit Tábee, et Gaham, et Thahas, et Máacha.
23	1	Vixit autem Sara centum vigínti septem annis.
23	2	Et mórtua est in civitáte Arbée, quæ est Hebron, in terra Chánaan: venítque Abraham ut plángeret, et fleret eam.
23	3	Cumque surrexísset ab offício fúneris, locútus est ad fílios Heth, dicens:
23	4	Advena sum et peregrínus apud vos: date mihi jus sepúlcri vobíscum, ut sepéliam mórtuum meum.
23	5	Respondérunt fílii Heth, dicéntes:
23	6	Audi nos dómine, princeps Dei es apud nos: in eléctis sepúlcris nostris sépeli mórtuum tuum, nullúsque te prohibére póterit quin in monuménto ejus sepélias mórtuum tuum.
23	7	Surréxit Abraham, et adorávit pópulum terræ, fílios vidélicet Heth:
23	8	dixítque ad eos: Si placet ánimæ vestræ ut sepéliam mórtuum meum, audíte me, et intercédite pro me apud Ephron fílium Seor:
23	9	ut det mihi spelúncam dúplicem, quam habet in extréma parte agri sui: pecúnia digna tradat eam mihi coram vobis in possessiónem sepúlcri.
23	10	Habitábat autem Ephron in médio filiórum Heth. Respondítque Ephron ad Abraham, cunctis audiéntibus qui ingrediebántur portam civitátis illíus, dicens:
23	11	Nequáquam ita fiat, dómine mi, sed tu magis auscúlta quod loquor: Agrum trado tibi, et spelúncam, quæ in eo est, præséntibus fíliis pópuli mei: sépeli mórtuum tuum.
23	12	Adorávit Abraham coram pópulo terræ.
23	13	Et locútus est ad Ephron circumstánte plebe: Quæso, ut áudias me: Dabo pecúniam pro agro: súscipe eam, et sic sepéliam mórtuum meum in eo.
23	14	Respondítque Ephron:
23	15	Dómine mi, audi me: terra, quam póstulas, quadringéntis siclis argénti valet: istud est prétium inter me et te: sed quantum est hoc? sépeli mórtuum tuum.
23	16	Quod cum audísset Abraham, appéndit pecúniam, quam Ephron postuláverat, audiéntibus fíliis Heth, quadringéntos siclos argénti probátæ monétæ públicæ.
23	17	Confirmatúsque est ager quondam Ephrónis, in quo erat spelúnca duplex, respíciens Mambre, tam ipse, quam spelúnca, et omnes árbores ejus in cunctis términis ejus per circúitum,
23	18	Abrahæ in possessiónem, vidéntibus fíliis Heth, et cunctis qui intrábant portam civitátis illíus.
23	19	Atque ita sepelívit Abraham Saram uxórem suam in spelúnca agri dúplici, quæ respiciébat Mambre. Hæc est Hebron in terra Chánaan.
23	20	Et confirmátus est ager, et antrum, quod erat in eo, Abrahæ in possessiónem monuménti a fíliis Heth.
24	1	Erat autem Abraham senex, dierúmque multórum: et Dóminus in cunctis benedíxerat ei.
24	2	Dixítque ad servum seniórem domus suæ, qui prǽerat ómnibus quæ habébat: Pone manum tuam subter femur meum,
24	3	ut adjúrem te per Dóminum Deum cæli et terræ, ut non accípias uxórem fílio meo de filiábus Chananæórum, inter quos hábito:
24	4	sed ad terram et cognatiónem meam proficiscáris, et inde accípias uxórem fílio meo Isaac.
24	5	Respóndit servus: Si nolúerit múlier veníre mecum in terram hanc, numquid redúcere débeo fílium tuum ad locum, de quo egréssus es?
24	6	Dixítque Abraham: Cave nequándo redúcas fílium meum illuc.
24	7	Dóminus Deus cæli, qui tulit me de domo patris mei, et de terra nativitátis meæ, qui locútus est mihi, et jurávit mihi, dicens: Sémini tuo dabo terram hanc: ipse mittet ángelum suum coram te, et accípies inde uxórem fílio meo:
24	8	sin autem múlier nolúerit sequi te, non tenéberis juraménto: fílium meum tantum ne redúcas illuc.
24	9	Pósuit ergo servus manum sub fémore Abraham dómini sui, et jurávit illi super sermóne hoc.
24	10	Tulítque decem camélos de grege dómini sui, et ábiit, ex ómnibus bonis ejus portans secum, profectúsque perréxit in Mesopotámiam ad urbem Nachor.
24	11	Cumque camélos fecísset accúmbere extra óppidum juxta púteum aquæ véspere, témpore quo solent mulíeres égredi ad hauriéndam aquam, dixit:
24	12	Dómine Deus dómini mei Abraham, occúrre, óbsecro, mihi hódie, et fac misericórdiam cum dómino meo Abraham.
24	13	Ecce ego sto prope fontem aquæ, et fíliæ habitatórum hujus civitátis egrediéntur ad hauriéndam aquam.
24	14	Igitur puélla, cui ego díxero: Inclína hýdriam tuam ut bibam: et illa respónderit: Bibe, quin et camélis tuis dabo potum: ipsa est, quam præparásti servo tuo Isaac: et per hoc intélligam quod féceris misericórdiam cum dómino meo.
24	15	Necdum intra se verba compléverat, et ecce Rebécca egrediebátur, fília Báthuel, fílii Melchæ uxóris Nachor fratris Abraham, habens hýdriam in scápula sua:
24	16	puélla decóra nimis, virgóque pulchérrima, et incógnita viro: descénderat autem ad fontem, et impléverat hýdriam, ac revertebátur.
24	17	Occurrítque ei servus, et ait: Pauxíllum aquæ mihi ad bibéndum præbe de hýdria tua.
24	18	Quæ respóndit: Bibe dómine mi: celeritérque depósuit hýdriam super ulnam suam, et dedit ei potum.
24	19	Cumque ille bibísset, adjécit: Quin et camélis tuis háuriam aquam, donec cuncti bibant.
24	20	Effundénsque hýdriam in canálibus, recúrrit ad púteum ut hauríret aquam: et haustam ómnibus camélis dedit.
24	21	Ipse autem contemplabátur eam tácitus, scire volens utrum prósperum iter suum fecísset Dóminus, an non.
24	22	Postquam autem bibérunt caméli, prótulit vir ináures áureas, appendéntes siclos duos, et armíllas tótidem pondo siclórum decem.
24	23	Dixítque ad eam: Cujus es fília? índica mihi: est in domo patris tui locus ad manéndum?
24	24	Quæ respóndit: Fília sum Bathuélis, fílii Melchæ, quem péperit ipsi Nachor.
24	25	Et áddidit, dicens: Paleárum quoque et fœni plúrimum est apud nos, et locus spatiósus ad manéndum.
24	26	Inclinávit se homo, et adorávit Dóminum,
24	27	dicens: Benedíctus Dóminus Deus dómini mei Abraham, qui non ábstulit misericórdiam et veritátem suam a dómino meo, et recto itínere me perdúxit in domum fratris dómini mei.
24	28	Cucúrrit ítaque puélla, et nuntiávit in domum matris suæ ómnia quæ audíerat.
24	29	Habébat autem Rebécca fratrem nómine Laban, qui festínus egréssus est ad hóminem, ubi erat fons.
24	30	Cumque vidísset ináures et armíllas in mánibus soróris suæ, et audísset cuncta verba referéntis: Hæc locútus est mihi homo: venit ad virum, qui stabat juxta camélos, et prope fontem aquæ:
24	31	dixítque ad eum: Ingrédere, benedícte Dómini: cur foris stas? præparávi domum, et locum camélis.
24	32	Et introdúxit eum in hospítium: ac destrávit camélos, dedítque páleas et fœnum, et aquam ad lavándos pedes ejus, et virórum qui vénerant cum eo.
24	33	Et appósitus est in conspéctu ejus panis. Qui ait: Non cómedam, donec loquar sermónes meos. Respóndit ei: Lóquere.
24	34	At ille: Servus, inquit, Abraham sum:
24	35	et Dóminus benedíxit dómino meo valde, magnificatúsque est: et dedit ei oves et boves, argéntum et aurum, servos et ancíllas, camélos et ásinos.
24	36	Et péperit Sara uxor dómini mei fílium dómino meo in senectúte sua, dedítque illi ómnia quæ habúerat.
24	37	Et adjurávit me dóminus meus, dicens: Non accípies uxórem fílio meo de filiábus Chananæórum, in quorum terra hábito:
24	38	sed ad domum patris mei perges, et de cognatióne mea accípies uxórem fílio meo.
24	39	Ego vero respóndi dómino meo: Quid si nolúerit veníre mecum múlier?
24	40	Dóminus, ait, in cujus conspéctu ámbulo, mittet ángelum suum tecum, et díriget viam tuam: accipiésque uxórem fílio meo de cognatióne mea, et de domo patris mei.
24	41	Innocens eris a maledictióne mea, cum véneris ad propínquos meos, et non déderint tibi.
24	42	Veni ergo hódie ad fontem aquæ, et dixi: Dómine Deus dómini mei Abraham, si direxísti viam meam, in qua nunc ámbulo,
24	43	ecce sto juxta fontem aquæ, et virgo, quæ egrediétur ad hauriéndam aquam, audíerit a me: Da mihi pauxíllum aquæ ad bibéndum ex hýdria tua:
24	44	et díxerit mihi: Et tu bibe, et camélis tuis háuriam: ipsa est múlier, quam præparávit Dóminus fílio dómini mei.
24	45	Dumque hæc tácitus mecum vólverem, appáruit Rebécca véniens cum hýdria, quam portábat in scápula: descendítque ad fontem, et hausit aquam. Et aio ad eam: Da mihi páululum bíbere.
24	46	Quæ festínans depósuit hýdriam de húmero, et dixit mihi: Et tu bibe, et camélis tuis tríbuam potum. Bibi, et adaquávit camélos.
24	47	Interrogavíque eam, et dixi: Cujus es fília? Quæ respóndit: Fília Bathuélis sum, fílii Nachor, quem péperit ei Melcha. Suspéndi ítaque ináures ad ornándam fáciem ejus, et armíllas pósui in mánibus ejus.
24	48	Pronúsque adorávi Dóminum, benedícens Dómino Deo dómini mei Abraham, qui perdúxit me recto itínere, ut súmerem fíliam fratris dómini mei fílio ejus.
24	49	Quamóbrem si fácitis misericórdiam et veritátem cum dómino meo, indicáte mihi: sin autem áliud placet, et hoc dícite mihi, ut vadam ad déxteram, sive ad sinístram.
24	50	Responderúntque Laban et Báthuel: A Dómino egréssus est sermo: non póssumus extra plácitum ejus quidquam áliud loqui tecum.
24	51	En Rebécca coram te est, tolle eam, et proficíscere, et sit uxor fílii dómini tui, sicut locútus est Dóminus.
24	52	Quod cum audísset puer Abraham, prócidens adorávit in terram Dóminum.
24	53	Prolatísque vasis argénteis, et áureis, ac véstibus, dedit ea Rebéccæ pro múnere: frátribus quoque ejus, et matri dona óbtulit.
24	54	Inito convívio, vescéntes páriter et bibéntes mansérunt ibi. Surgens autem mane, locútus est puer: Dimíttite me, ut vadam ad dóminum meum.
24	55	Responderúntque fratres ejus, et mater: Máneat puélla saltem decem dies apud nos, et póstea proficiscétur.
24	56	Nolíte, ait, me retinére, quia Dóminus diréxit viam meam: dimíttite me ut pergam ad dóminum meum.
24	57	Et dixérunt: Vocémus puéllam, et quærámus ipsíus voluntátem.
24	58	Cumque vocáta venísset, sciscitáti sunt: Vis ire cum hómine isto? Quæ ait: Vadam.
24	59	Dimisérunt ergo eam, et nutrícem illíus, servúmque Abraham, et cómites ejus,
24	60	imprecántes próspera soróri suæ, atque dicéntes: Soror nostra es, crescas in mille míllia, et possídeat semen tuum portas inimicórum suórum.
24	61	Igitur Rebécca, et puéllæ illíus, ascénsis camélis, secútæ sunt virum: qui festínus revertebátur ad dóminum suum.
24	62	Eo autem témpore deambulábat Isaac per viam, quæ ducit ad púteum, cujus nomen est Vivéntis, et Vidéntis: habitábat enim in terra austráli:
24	63	et egréssus fúerat ad meditándum in agro, inclináta jam die: cumque elevásset óculos, vidit camélos veniéntes procul.
24	64	Rebécca quoque, conspécto Isaac, descéndit de camélo,
24	65	et ait ad púerum: Quis est ille homo qui venit per agrum in occúrsum nobis? Dixítque ei: Ipse est dóminus meus. At illa tollens cito pállium, opéruit se.
24	66	Servus autem cuncta, quæ gésserat, narrávit Isaac.
24	67	Qui introdúxit eam in tabernáculum Saræ matris suæ, et accépit eam uxórem: et in tantum diléxit eam, ut dolórem, qui ex morte matris ejus accíderat, temperáret.
25	1	Abraham vero áliam duxit uxórem nómine Cetúram:
25	2	quæ péperit ei Zamran et Jecsan, et Madan, et Mádian, et Jesboc, et Sue.
25	3	Jecsan quoque génuit Saba, et Dadan. Fílii Dadan fuérunt Assurim, et Latúsim, et Lóomim.
25	4	At vero ex Mádian ortus est Epha, et Opher, et Henoch, et Abída, et Eldaa: omnes hi fílii Cetúræ.
25	5	Dedítque Abraham cuncta quæ posséderat, Isaac:
25	6	fíliis autem concubinárum largítus est múnera, et separávit eos ab Isaac fílio suo, dum adhuc ipse víveret, ad plagam orientálem.
25	7	Fuérunt autem dies vitæ Abrahæ, centum septuagínta quinque anni.
25	8	Et defíciens mórtuus est in senectúte bona, provectǽque ætátis, et plenus diérum: congregatúsque est ad pópulum suum.
25	9	Et sepeliérunt eum Isaac et Ismaël fílii sui in spelúnca dúplici, quæ sita est in agro Ephron fílii Seor Hethǽi, e regióne Mambre,
25	10	quem émerat a fíliis Heth: ibi sepúltus est ipse, et Sara uxor ejus.
25	11	Et post óbitum illíus benedíxit Deus Isaac fílio ejus, qui habitábat juxta púteum nómine Vivéntis et Vidéntis.
25	12	Hæ sunt generatiónes Ismaël fílii Abrahæ, quem péperit ei Agar Ægýptia, fámula Saræ:
25	13	et hæc nómina filiórum ejus in vocábulis et generatiónibus suis. Primogénitus Ismaélis Nábajoth, deínde Cedar, et Adbeel, et Mabsam,
25	14	Masma quoque, et Duma, et Massa,
25	15	Hadar, et Thema, et Jethur, et Naphis, et Cedma.
25	16	Isti sunt fílii Ismaélis: et hæc nómina per castélla et óppida eórum, duódecim príncipes tríbuum suárum.
25	17	Et facti sunt anni vitæ Ismaélis centum trigínta septem, deficiénsque mórtuus est, et appósitus ad pópulum suum.
25	18	Habitávit autem ab Hevíla usque Sur, quæ réspicit Ægýptum introëúntibus Assýrios: coram cunctis frátribus suis óbiit.
25	19	Hæ quoque sunt generatiónes Isaac fílii Abraham: Abraham génuit Isaac:
25	20	qui cum quadragínta esset annórum, duxit uxórem Rebéccam fíliam Bathuélis Syri de Mesopotámia, sorórem Laban.
25	21	Deprecatúsque est Isaac Dóminum pro uxóre sua, eo quod esset stérilis: qui exaudívit eum, et dedit concéptum Rebéccæ.
25	22	Sed collidebántur in útero ejus párvuli: quæ ait: Si sic mihi futúrum erat, quid necésse fuit concípere? perrexítque ut consúleret Dóminum.
25	23	Qui respóndens ait: Duæ gentes sunt in útero tuo, et duo pópuli ex ventre tuo dividéntur, populúsque pópulum superábit, et major sérviet minóri.
25	24	Jam tempus pariéndi advénerat, et ecce gémini in útero ejus repérti sunt.
25	25	Qui prior egréssus est, rufus erat, et totus in morem pellis híspidus: vocatúmque est nomen ejus Esau. Prótinus alter egrédiens, plantam fratris tenébat manu: et idcírco appellávit eum Jacob.
25	26	Sexagenárius erat Isaac quando nati sunt ei párvuli.
25	27	Quibus adúltis, factus est Esau vir gnarus venándi, et homo agrícola: Jacob autem vir simplex habitábat in tabernáculis.
25	28	Isaac amábat Esau, eo quod de venatiónibus illíus vescerétur: et Rebécca diligébat Jacob.
25	29	Coxit autem Jacob pulméntum: ad quem cum venísset Esau de agro lassus,
25	30	ait: Da mihi de coctióne hac rufa, quia óppido lassus sum. Quam ob causam vocátum est nomen ejus Edom.
25	31	Cui dixit Jacob: Vende mihi primogénita tua.
25	32	Ille respóndit: En mórior, quid mihi próderunt primogénita?
25	33	Ait Jacob: Jura ergo mihi. Jurávit ei Esau, et véndidit primogénita.
25	34	Et sic accépto pane et lentis edúlio, comédit et bibit, et ábiit: parvipéndens quod primogénita vendidísset.
26	1	Orta autem fame super terram post eam sterilitátem, quæ accíderat in diébus Abraham, ábiit Isaac ad Abímelech regem Palæstinórum in Gerára.
26	2	Apparuítque ei Dóminus, et ait: Ne descéndas in Ægýptum, sed quiésce in terra, quam díxero tibi.
26	3	Et peregrináre in ea: eróque tecum, et benedícam tibi: tibi enim et sémini tuo dabo univérsas regiónes has, complens juraméntum quod spopóndi Abraham patri tuo.
26	4	Et multiplicábo semen tuum sicut stellas cæli: dabóque pósteris tuis univérsas regiónes has: et benedicéntur in sémine tuo omnes gentes terræ,
26	5	eo quod obedíerit Abraham voci meæ, et custodíerit præcépta et mandáta mea, et cæremónias legésque serváverit.
26	6	Mansit ítaque Isaac in Geráris.
26	7	Qui cum interrogarétur a viris loci illíus super uxóre sua, respóndit: Soror mea est: timúerat enim confitéri quod sibi esset sociáta conjúgio, réputans ne forte interfícerent eum propter illíus pulchritúdinem.
26	8	Cumque pertransíssent dies plúrimi, et ibídem morarétur, prospíciens Abímelech rex Palæstinórum per fenéstram, vidit eum jocántem cum Rebécca uxóre sua.
26	9	Et accersíto eo, ait: Perspícuum est quod uxor tua sit: cur mentítus es eam sorórem tuam esse? Respóndit: Tímui ne mórerer propter eam.
26	10	Dixítque Abímelech: Quare imposuísti nobis? pótuit coíre quíspiam de pópulo cum uxóre tua, et indúxeras super nos grande peccátum. Præcepítque omni pópulo, dicens:
26	11	Qui tetígerit hóminis hujus uxórem, morte moriétur.
26	12	Sevit autem Isaac in terra illa, et invénit in ipso anno céntuplum: benedixítque ei Dóminus.
26	13	Et locupletátus est homo, et ibat profíciens atque succréscens, donec magnus veheménter efféctus est:
26	14	hábuit quoque possessiónes óvium et armentórum, et famíliæ plúrimum. Ob hoc invidéntes ei Palæstíni,
26	15	omnes púteos, quos fóderant servi patris illíus Abraham, illo témpore obstruxérunt, impléntes humo:
26	16	in tantum, ut ipse Abímelech díceret ad Isaac: Recéde a nobis, quóniam poténtior nobis factus es valde.
26	17	Et ille discédens, ut veníret ad torréntem Geráræ, habitarétque ibi,
26	18	rursum fodit álios púteos, quos fóderant servi patris sui Abraham, et quos, illo mórtuo, olim obstrúxerant Philísthiim: appellavítque eos eísdem nomínibus quibus ante pater vocáverat.
26	19	Foderúntque in Torrénte, et reperérunt aquam vivam.
26	20	Sed et ibi júrgium fuit pastórum Geráræ advérsus pastóres Isaac, dicéntium: Nostra est aqua: quam ob rem nomen pútei ex eo, quod accíderat, vocávit Calúmniam.
26	21	Fodérunt autem et álium: et pro illo quoque rixáti sunt, appellavítque eum Inimicítias.
26	22	Proféctus inde fodit álium púteum, pro quo non contendérunt: ítaque vocávit nomen ejus Latitúdo, dicens: Nunc dilatávit nos Dóminus, et fecit créscere super terram.
26	23	Ascéndit autem ex illo loco in Bersabée,
26	24	ubi appáruit ei Dóminus in ipsa nocte, dicens: Ego sum Deus Abraham patris tui: noli timére, quia ego tecum sum: benedícam tibi, et multiplicábo semen tuum propter servum meum Abraham.
26	25	Itaque ædificávit ibi altáre: et invocáto nómine Dómini, exténdit tabernáculum, præcepítque servis suis ut fóderent púteum.
26	26	Ad quem locum cum veníssent de Geráris Abímelech, et Ochozath amícus illíus, et Phicol dux mílitum,
26	27	locútus est eis Isaac: Quid venístis ad me hóminem quem odístis, et expulístis a vobis?
26	28	Qui respondérunt: Vídimus tecum esse Dóminum, et idcírco nos díximus: Sit juraméntum inter nos, et ineámus fœdus,
26	29	ut non fácias nobis quidquam mali, sicut et nos nihil tuórum attígimus, nec fécimus quod te lǽderet: sed cum pace dimísimus auctum benedictióne Dómini.
26	30	Fecit ergo eis convívium, et post cibum et potum
26	31	surgéntes mane, juravérunt sibi mútuo: dimisítque eos Isaac pacífice in locum suum.
26	32	Ecce autem venérunt in ipso die servi Isaac annuntiántes ei de púteo, quem fóderant, atque dicéntes: Invénimus aquam.
26	33	Unde appellávit eum Abundántiam: et nomen urbi impósitum est Bersabée, usque in præséntem diem.
26	34	Esau vero quadragenárius duxit uxóres, Judith fíliam Beéri Hethǽi, et Básemath fíliam Elon ejúsdem loci:
26	35	quæ ambæ offénderant ánimum Isaac et Rebéccæ.
27	1	Sénuit autem Isaac, et caligavérunt óculi ejus, et vidére non póterat: vocavítque Esau fílium suum majórem, et dixit ei: Fili mi? Qui respóndit: Adsum.
27	2	Cui pater: Vides, inquit, quod senúerim, et ignórem diem mortis meæ.
27	3	Sume arma tua, pháretram, et arcum, et egrédere foras: cumque venátu áliquid apprehénderis,
27	4	fac mihi inde pulméntum sicut velle me nosti, et affer ut cómedam: et benedícat tibi ánima mea ántequam móriar.
27	5	Quod cum audísset Rebécca, et ille abiísset in agrum ut jussiónem patris impléret,
27	6	dixit fílio suo Jacob: Audívi patrem tuum loquéntem cum Esau fratre tuo, et dicéntem ei:
27	7	Affer mihi de venatióne tua, et fac cibos ut cómedam, et benedícam tibi coram Dómino ántequam móriar.
27	8	Nunc ergo fili mi, acquiésce consíliis meis:
27	9	et pergens ad gregem, affer mihi duos hædos óptimos, ut fáciam ex eis escas patri tuo, quibus libénter véscitur:
27	10	quas cum intúleris, et coméderit, benedícat tibi priúsquam moriátur.
27	11	Cui ille respóndit: Nosti quod Esau frater meus homo pilósus sit, et ego lenis:
27	12	si attrectáverit me pater meus, et sénserit, tímeo ne putet me sibi voluísse illúdere, et indúcam super me maledictiónem pro benedictióne.
27	13	Ad quem mater: In me sit, ait, ista maledíctio, fili mi: tantum audi vocem meam, et pergens affer quæ dixi.
27	14	Abiit, et áttulit, dedítque matri. Parávit illa cibos, sicut velle nóverat patrem illíus.
27	15	Et véstibus Esau valde bonis, quas apud se habébat domi, índuit eum:
27	16	pelliculásque hædórum circúmdedit mánibus, et colli nuda protéxit:
27	17	dedítque pulméntum, et panes, quos cóxerat, trádidit.
27	18	Quibus illátis, dixit: Pater mi? At ille respóndit: Audio. Quis es tu fili mi?
27	19	Dixítque Jacob: Ego sum primogénitus tuus Esau: feci sicut præcepísti mihi: surge, sede, et cómede de venatióne mea, ut benedícat mihi ánima tua.
27	20	Rursúmque Isaac ad fílium suum: Quómodo, inquit, tam cito inveníre potuísti, fili mi? Qui respóndit: Volúntas Dei fuit ut cito occúrreret mihi quod volébam.
27	21	Dixítque Isaac: Accéde huc, ut tangam te, fili mi, et probem utrum tu sis fílius meus Esau, an non.
27	22	Accéssit ille ad patrem, et palpáto eo, dixit Isaac: Vox quidem, vox Jacob est: sed manus, manus sunt Esau.
27	23	Et non cognóvit eum, quia pilósæ manus similitúdinem majóris exprésserant. Benedícens ergo illi,
27	24	ait: Tu es fílius meus Esau? Respóndit: Ego sum.
27	25	At ille: Affer mihi, inquit, cibos de venatióne tua, fili mi, ut benedícat tibi ánima mea. Quos cum oblátos comedísset, óbtulit ei étiam vinum. Quo hausto,
27	26	dixit ad eum: Accéde ad me, et da mihi ósculum, fili mi.
27	27	Accéssit, et osculátus est eum. Statímque ut sensit vestimentórum illíus fragrántiam, benedícens illi, ait: Ecce odor fílii mei sicut odor agri pleni, cui benedíxit Dóminus.
27	28	Det tibi Deus de rore cæli, et de pinguédine terræ abundántiam fruménti et vini.
27	29	Et sérviant tibi pópuli, et adórent te tribus: esto dóminus fratrum tuórum, et incurvéntur ante te fílii matris tuæ: qui maledíxerit tibi, sit ille maledíctus: et qui benedíxerit tibi, benedictiónibus repleátur.
27	30	Vix Isaac sermónem impléverat, et egrésso Jacob foras, venit Esau,
27	31	coctósque de venatióne cibos íntulit patri, dicens: Surge, pater mi, et cómede de venatióne fílii tui, ut benedícat mihi ánima tua.
27	32	Dixítque illi Isaac: Quis enim es tu? Qui respóndit: Ego sum fílius tuus primogénitus Esau.
27	33	Expávit Isaac stupóre veheménti: et ultra quam credi potest admírans, ait: Quis ígitur ille est qui dudum captam venatiónem áttulit mihi, et comédi ex ómnibus priúsquam tu veníres? Benedixíque ei, et erit benedíctus.
27	34	Audítis Esau sermónibus patris, irrúgiit clamóre magno: et consternátus, ait: Bénedic étiam et mihi, pater mi.
27	35	Qui ait: Venit germánus tuus fraudulénter, et accépit benedictiónem tuam.
27	36	At ille subjúnxit: Juste vocátum est nomen ejus Jacob: supplantávit enim me en áltera vice: primogénita mea ante tulit, et nunc secúndo surrípuit benedictiónem meam. Rursúmque ad patrem: Numquid non reservásti, ait, et mihi benedictiónem?
27	37	Respóndit Isaac: Dóminum tuum illum constítui, et omnes fratres ejus servitúti illíus subjugávi: fruménto et vino stabilívi eum, et tibi post hæc, fili mi, ultra quid fáciam?
27	38	Cui Esau: Num unam, inquit, tantum benedictiónem habes, pater? mihi quoque óbsecro ut benedícas. Cumque ejulátu magno fleret,
27	39	motus Isaac, dixit ad eum: In pinguédine terræ, et in rore cæli désuper
27	40	erit benedíctio tua. Vives in gládio, et fratri tuo sérvies: tempúsque véniet, cum excútias, et solvas jugum ejus de cervícibus tuis.
27	41	Oderat ergo semper Esau Jacob pro benedictióne qua benedíxerat ei pater: dixítque in corde suo: Vénient dies luctus patris mei, et occídam Jacob fratrem meum.
27	42	Nuntiáta sunt hæc Rebéccæ: quæ mittens et vocans Jacob fílium suum, dixit ad eum: Ecce Esau frater tuus minátur ut occídat te.
27	43	Nunc ergo, fili mi, audi vocem meam, et consúrgens fuge ad Laban fratrem meum in Haran:
27	44	habitabísque cum eo dies paucos, donec requiéscat furor fratris tui,
27	45	et cesset indignátio ejus, obliviscatúrque eórum quæ fecísti in eum: póstea mittam, et addúcam te inde huc: cur utróque orbábor fílio in uno die?
27	46	Dixítque Rebécca ad Isaac: Tædet me vitæ meæ propter fílias Heth: si accéperit Jacob uxórem de stirpe hujus terræ, nolo vívere.
28	1	Vocávit ítaque Isaac Jacob, et benedíxit eum, præcepítque ei dicens: Noli accípere cónjugem de génere Chánaan:
28	2	sed vade, et proficíscere in Mesopotámiam Sýriæ, ad domum Báthuel patris matris tuæ, et áccipe tibi inde uxórem de filiábus Laban avúnculi tui.
28	3	Deus autem omnípotens benedícat tibi, et créscere te fáciat, atque multíplicet, ut sis in turbas populórum.
28	4	Et det tibi benedictiónes Abrahæ, et sémini tuo post te: ut possídeas terram peregrinatiónis tuæ, quam pollícitus est avo tuo.
28	5	Cumque dimisísset eum Isaac, proféctus venit in Mesopotámiam Sýriæ ad Laban fílium Báthuel Syri, fratrem Rebéccæ matris suæ.
28	6	Videns autem Esau quod benedixísset pater suus Jacob, et misísset eum in Mesopotámiam Sýriæ, ut inde uxórem dúceret: et quod post benedictiónem præcepísset ei, dicens: Non accípies uxórem de filiábus Chánaan:
28	7	quodque obédiens Jacob paréntibus suis isset in Sýriam:
28	8	probans quoque quod non libénter aspíceret fílias Chánaan pater suus:
28	9	ivit ad Ismaélem, et duxit uxórem absque iis, quas prius habébat, Máheleth fíliam Ismaël fílii Abraham, sorórem Nábajoth.
28	10	Igitur egréssus Jacob de Bersabée, pergébat Haran.
28	11	Cumque venísset ad quemdam locum, et vellet in eo requiéscere post solis occúbitum, tulit de lapídibus qui jacébant, et suppónens cápiti suo, dormívit in eódem loco.
28	12	Vidítque in somnis scalam stantem super terram, et cacúmen illíus tangens cælum: ángelos quoque Dei ascendéntes et descendéntes per eam,
28	13	et Dóminum inníxum scalæ dicéntem sibi: Ego sum Dóminus Deus Abraham patris tui, et Deus Isaac: terram, in qua dormis, tibi dabo et sémini tuo.
28	14	Erítque semen tuum quasi pulvis terræ: dilatáberis ad occidéntem, et oriéntem, et septentriónem, et merídiem: et benedicéntur in te et in sémine tuo cunctæ tribus terræ.
28	15	Et ero custos tuus quocúmque perréxeris, et redúcam te in terram hanc: nec dimíttam nisi complévero univérsa quæ dixi.
28	16	Cumque evigilásset Jacob de somno, ait: Vere Dóminus est in loco isto, et ego nesciébam.
28	17	Pavénsque: Quam terríbilis est, inquit, locus iste! non est hic áliud nisi domus Dei, et porta cæli.
28	18	Surgens ergo Jacob mane, tulit lápidem quem supposúerat cápiti suo, et eréxit in títulum, fundens óleum désuper.
28	19	Appellavítque nomen urbis Bethel, quæ prius Luza vocabátur.
28	20	Vovit étiam votum, dicens: Si fúerit Deus mecum, et custodíerit me in via, per quam ego ámbulo, et déderit mihi panem ad vescéndum, et vestiméntum ad induéndum,
28	21	reversúsque fúero próspere ad domum patris mei: erit mihi Dóminus in Deum,
28	22	et lapis iste, quem eréxi in títulum, vocábitur Domus Dei: cunctorúmque quæ déderis mihi, décimas ófferam tibi.
29	1	Proféctus ergo Jacob venit in terram orientálem.
29	2	Et vidit púteum in agro, tres quoque greges óvium accubántes juxta eum: nam ex illo adaquabántur pécora, et os ejus grandi lápide claudebátur.
29	3	Morísque erat ut cunctis óvibus congregátis devólverent lápidem, et reféctis grégibus rursum super os pútei pónerent.
29	4	Dixítque ad pastóres: Fratres, unde estis? Qui respondérunt: De Haran.
29	5	Quos intérrogans, Numquid, ait, nostis Laban fílium Nachor? Dixérunt: Nóvimus.
29	6	Sanúsne est? inquit. Valet, ínquiunt: et ecce Rachel fília ejus venit cum grege suo.
29	7	Dixítque Jacob: Adhuc multum diéi súperest, nec est tempus ut reducántur ad caulas greges: date ante potum óvibus, et sic eas ad pastum redúcite.
29	8	Qui respondérunt: Non póssumus, donec ómnia pécora congregéntur, et amoveámus lápidem de ore pútei, ut adaquémus greges.
29	9	Adhuc loquebántur, et ecce Rachel veniébat cum óvibus patris sui: nam gregem ipsa pascébat.
29	10	Quam cum vidísset Jacob, et sciret consobrínam suam, ovésque Laban avúnculi sui, amóvit lápidem quo púteus claudebátur.
29	11	Et adaquáto grege, osculátus est eam: et eleváta voce flevit,
29	12	et indicávit ei quod frater esset patris sui, et fílius Rebéccæ: at illa festínans nuntiávit patri suo.
29	13	Qui cum audísset venísse Jacob fílium soróris suæ, cucúrrit óbviam ei: complexúsque eum, et in óscula ruens, duxit in domum suam. Audítis autem causis itíneris,
29	14	respóndit: Os meum es, et caro mea. Et postquam impléti sunt dies mensis uníus,
29	15	dixit ei: Num quia frater meus es, gratis sérvies mihi? dic quid mercédis accípias.
29	16	Habébat vero duas fílias: nomen majóris Lia, minor vero appellabátur Rachel.
29	17	Sed Lia lippis erat óculis: Rachel decóra fácie, et venústo aspéctu.
29	18	Quam díligens Jacob, ait: Sérviam tibi pro Rachel fília tua minóre, septem annis.
29	19	Respóndit Laban: Mélius est ut tibi eam dem quam álteri viro, mane apud me.
29	20	Servívit ergo Jacob pro Rachel septem annis: et videbántur illi pauci dies præ amóris magnitúdine.
29	21	Dixítque ad Laban: Da mihi uxórem meam: quia jam tempus implétum est, ut ingrédiar ad illam.
29	22	Qui vocátis multis amicórum turbis ad convívium, fecit núptias.
29	23	Et véspere Liam fíliam suam introdúxit ad eum,
29	24	dans ancíllam fíliæ, Zelpham nómine. Ad quam cum ex more Jacob fuísset ingréssus, facto mane vidit Liam:
29	25	et dixit ad sócerum suum: Quid est quod fácere voluísti? nonne pro Rachel servívi tibi? quare imposuísti mihi?
29	26	Respóndit Laban: Non est in loco nostro consuetúdinis, ut minóres ante tradámus ad núptias.
29	27	Imple hebdómadam diérum hujus cópulæ: et hanc quoque dabo tibi pro ópere quo servitúrus es mihi septem annis áliis.
29	28	Acquiévit plácito: et hebdómada transácta, Rachel duxit uxórem:
29	29	cui pater servam Balam tradíderat.
29	30	Tandémque potítus optátis núptiis, amórem sequéntis prióri prǽtulit, sérviens apud eum septem annis áliis.
29	31	Videns autem Dóminus quod despíceret Liam, apéruit vulvam ejus, soróre stérili permanénte.
29	32	Quæ concéptum génuit fílium, vocavítque nomen ejus Ruben, dicens: Vidit Dóminus humilitátem meam: nunc amábit me vir meus.
29	33	Rursúmque concépit et péperit fílium, et ait: Quóniam audívit me Dóminus habéri contémptui, dedit étiam istum mihi: vocavítque nomen ejus Símeon.
29	34	Concepítque tértio, et génuit álium fílium: dixítque: Nunc quoque copulábitur mihi marítus meus: eo quod pepérerim ei tres fílios: et idcírco appellávit nomen ejus Levi.
29	35	Quarto concépit, et péperit fílium, et ait: Modo confitébor Dómino, et ob hoc vocávit eum Judam: cessavítque párere.
30	1	Cernens autem Rachel quod infecúnda esset, invídit soróri suæ, et ait maríto suo: Da mihi líberos, alióquin móriar.
30	2	Cui irátus respóndit Jacob: Num pro Deo ego sum, qui privávit te fructu ventris tui?
30	3	At illa: Hábeo, inquit, fámulam Balam: ingrédere ad illam, ut páriat super génua mea, et hábeam ex illa fílios.
30	4	Dedítque illi Balam in conjúgium: quæ,
30	5	ingrésso ad se viro, concépit, et péperit fílium.
30	6	Dixítque Rachel: Judicávit mihi Dóminus, et exaudívit vocem meam, dans mihi fílium, et idcírco appellávit nomen ejus Dan.
30	7	Rursúmque Bala concípiens, péperit álterum,
30	8	pro quo ait Rachel: Comparávit me Deus cum soróre mea, et inválui: vocavítque eum Néphthali.
30	9	Séntiens Lia quod párere desiísset, Zelpham ancíllam suam maríto trádidit.
30	10	Qua post concéptum edénte fílium,
30	11	dixit: Felíciter, et idcírco vocávit nomen ejus Gad.
30	12	Péperit quoque Zelpha álterum.
30	13	Dixítque Lia: Hoc pro beatitúdine mea: beátam quippe me dicent mulíeres: proptérea appellávit eum Aser.
30	14	Egréssus autem Ruben témpore messis tritíceæ in agrum, réperit mandrágoras, quas matri Liæ détulit. Dixítque Rachel: Da mihi partem de mandrágoris fílii tui.
30	15	Illa respóndit: Parúmne tibi vidétur quod præripúeris marítum mihi, nisi étiam mandrágoras fílii mei túleris? Ait Rachel: Dórmiat tecum hac nocte pro mandrágoris fílii tui.
30	16	Redeuntíque ad vésperam Jacob de agro, egréssa est in occúrsum ejus Lia, et ad me, inquit, intrábis: quia mercéde condúxi te pro mandrágoris fílii mei. Dormivítque cum ea nocte illa.
30	17	Et exaudívit Deus preces ejus, concepítque et péperit fílium quintum,
30	18	et ait: Dedit Deus mercédem mihi, quia dedi ancíllam meam viro meo: appellavítque nomen ejus Issachar.
30	19	Rursum Lia concípiens, péperit sextum fílium,
30	20	et ait: Dotávit me Deus dote bona: étiam hac vice mecum erit marítus meus, eo quod genúerim ei sex fílios: et idcírco appellávit nomen ejus Zábulon.
30	21	Post quem péperit fíliam, nómine Dinam.
30	22	Recordátus quoque Dóminus Rachélis, exaudívit eam, et apéruit vulvam ejus.
30	23	Quæ concépit, et péperit fílium, dicens: Abstulit Deus oppróbrium meum.
30	24	Et vocávit nomen ejus Joseph, dicens: Addat mihi Dóminus fílium álterum.
30	25	Nato autem Joseph, dixit Jacob sócero suo: Dimítte me ut revértar in pátriam, et ad terram meam.
30	26	Da mihi uxóres, et líberos meos, pro quibus servívi tibi, ut ábeam: tu nosti servitútem qua servívi tibi.
30	27	Ait illi Laban: Invéniam grátiam in conspéctu tuo: experiménto dídici, quia benedíxerit mihi Deus propter te:
30	28	constítue mercédem tuam quam dem tibi.
30	29	At ille respóndit: Tu nosti quómodo servíerim tibi, et quanta in mánibus meis fúerit posséssio tua.
30	30	Módicum habuísti ántequam venírem ad te, et nunc dives efféctus es: benedixítque tibi Dóminus ad intróitum meum. Justum est ígitur ut aliquándo provídeam étiam dómui meæ.
30	31	Dixítque Laban: Quid tibi dabo? At ille ait: Nihil volo: sed si féceris quod póstulo, íterum pascam, et custódiam pécora tua.
30	32	Gyra omnes greges tuos, et sépara cunctas oves várias, et sparso véllere: et quodcúmque furvum, et maculósum, variúmque fúerit, tam in óvibus quam in capris, erit merces mea.
30	33	Respondebítque mihi cras justítia mea, quando pláciti tempus advénerit coram te: et ómnia quæ non fúerint vária, et maculósa, et furva, tam in óvibus quam in capris, furti me árguent.
30	34	Dixítque Laban: Gratum hábeo quod petis.
30	35	Et separávit in die illa capras, et oves, et hircos, et aríetes vários, atque maculósos: cunctum autem gregem unicolórem, id est albi, et nigri vélleris, trádidit in manu filiórum suórum.
30	36	Et pósuit spátium itíneris trium diérum inter se et génerum, qui pascébat réliquos greges ejus.
30	37	Tollens ergo Jacob virgas popúleas vírides, et amygdálinas, et ex plátanis, ex parte decorticávit eas: detractísque cortícibus, in his, quæ spoliáta fúerant, candor appáruit: illa vero quæ íntegra fúerant, virídia permansérunt: atque in hunc modum color efféctus est várius.
30	38	Posuítque eas in canálibus, ubi effundebátur aqua: ut cum veníssent greges ad bibéndum, ante óculos habérent virgas, et in aspéctu eárum concíperent.
30	39	Factúmque est ut in ipso calóre cóitus, oves intueréntur virgas, et párerent maculósa, et vária, et divérso colóre respérsa.
30	40	Divisítque gregem Jacob, et pósuit virgas in canálibus ante óculos aríetum: erant autem alba et nigra quæque, Laban: cétera vero, Jacob, separátis inter se grégibus.
30	41	Igitur quando primo témpore ascendebántur oves, ponébat Jacob virgas in canálibus aquárum ante óculos aríetum et óvium, ut in eárum contemplatióne concíperent:
30	42	quando vero serótina admissúra erat, et concéptus extrémus, non ponébat eas. Factáque sunt ea quæ erant serótina, Laban: et quæ primi témporis, Jacob.
30	43	Ditatúsque est homo ultra modum, et hábuit greges multos, ancíllas et servos, camélos et ásinos.
31	1	Postquam autem audívit verba filiórum Laban dicéntium: Tulit Jacob ómnia quæ fuérunt patris nostri, et de illíus facultáte ditátus, factus est ínclytus:
31	2	animadvértit quoque fáciem Laban, quod non esset erga se sicut heri et nudiustértius,
31	3	máxime dicénte sibi Dómino: Revértere in terram patrum tuórum, et ad generatiónem tuam, eróque tecum.
31	4	Misit, et vocávit Rachel et Liam in agrum, ubi pascébat greges,
31	5	dixítque eis: Vídeo fáciem patris vestri quod non sit erga me sicut heri et nudiustértius: Deus autem patris mei fuit mecum.
31	6	Et ipsæ nostis quod totis víribus meis servíerim patri vestro.
31	7	Sed et pater vester circumvénit me, et mutávit mercédem meam decem vícibus: et tamen non dimísit eum Deus ut nocéret mihi.
31	8	Si quando dixit: Váriæ erunt mercédes tuæ: pariébant omnes oves vários fœtus: quando vero e contrário ait: Alba quæque accípies pro mercéde: omnes greges alba peperérunt.
31	9	Tulítque Deus substántiam patris vestri, et dedit mihi.
31	10	Postquam enim concéptus óvium tempus advénerat, levávi óculos meos, et vidi in somnis ascendéntes mares super féminas, vários et maculósos, et diversórum colórum.
31	11	Dixítque ángelus Dei ad me in somnis: Jacob? Et ego respóndi: Adsum.
31	12	Qui ait: Leva óculos tuos, et vide univérsos másculos ascendéntes super féminas, vários, maculósos, atque respérsos. Vidi enim ómnia quæ fecit tibi Laban.
31	13	Ego sum Deus Bethel, ubi unxísti lápidem, et votum vovísti mihi. Nunc ergo surge, et egrédere de terra hac, revértens in terram nativitátis tuæ.
31	14	Responderúntque Rachel et Lia: Numquid habémus resídui quidquam in facultátibus et hereditáte domus patris nostri?
31	15	Nonne quasi aliénas reputávit nos, et véndidit, comedítque prétium nostrum?
31	16	Sed Deus tulit opes patris nostri, et eas trádidit nobis, ac fíliis nostris: unde ómnia quæ præcépit tibi Deus, fac.
31	17	Surréxit ítaque Jacob, et impósitis líberis ac conjúgibus suis super camélos, ábiit.
31	18	Tulítque omnem substántiam suam, et greges, et quidquid in Mesopotámia acquisíerat, pergens ad Isaac patrem suum in terram Chánaan.
31	19	Eo témpore íerat Laban ad tondéndas oves, et Rachel furáta est idóla patris sui.
31	20	Noluítque Jacob confitéri sócero suo quod fúgeret.
31	21	Cumque abiísset tam ipse quam ómnia quæ juris sui erant, et amne transmísso pérgeret contra montem Gálaad,
31	22	nuntiátum est Laban die tértio quod fúgeret Jacob.
31	23	Qui, assúmptis frátribus suis, persecútus est eum diébus septem: et comprehéndit eum in monte Gálaad.
31	24	Vidítque in somnis dicéntem sibi Deum: Cave ne quidquam áspere loquáris contra Jacob.
31	25	Jamque Jacob exténderat in monte tabernáculum: cumque ille consecútus fuísset eum cum frátribus suis, in eódem monte Gálaad fixit tentórium.
31	26	Et dixit ad Jacob: Quare ita egísti, ut clam me abígeres fílias meas quasi captívas gládio?
31	27	Cur ignoránte me fúgere voluísti, nec indicáre mihi, ut proséquerer te cum gáudio, et cánticis, et týmpanis, et cítharis?
31	28	Non es passus ut osculárer fílios meos et fílias: stulte operátus es: et nunc quidem
31	29	valet manus mea réddere tibi malum: sed Deus patris vestri heri dixit mihi: Cave ne loquáris contra Jacob quidquam dúrius.
31	30	Esto, ad tuos ire cupiébas, et desidério erat tibi domus patris tui: cur furátus es deos meos?
31	31	Respóndit Jacob: Quod ínscio te proféctus sum, tímui ne violénter auférres fílias tuas.
31	32	Quod autem furti me árguis: apud quemcúmque invéneris deos tuos, necétur coram frátribus nostris: scrutáre, quidquid tuórum apud me invéneris, et aufer. Hæc dicens, ignorábat quod Rachel furáta esset idóla.
31	33	Ingréssus ítaque Laban tabernáculum Jacob et Liæ, et utriúsque fámulæ, non invénit. Cumque intrásset tentórium Rachélis,
31	34	illa festínans abscóndit idóla subter straménta caméli, et sedit désuper: scrutantíque omne tentórium, et nihil inveniénti,
31	35	ait: Ne irascátur dóminus meus quod coram te assúrgere néqueo: quia juxta consuetúdinem feminárum nunc áccidit mihi: sic delúsa sollicitúdo quæréntis est.
31	36	Tuménsque Jacob, cum júrgio ait: Quam ob culpam meam, et ob quod peccátum meum sic exarsísti post me,
31	37	et scrutátus es omnem supelléctilem meam? quid invenísti de cuncta substántia domus tuæ? pone hic coram frátribus meis, et frátribus tuis, et júdicent inter me et te.
31	38	Idcírco vigínti annis fui tecum? oves tuæ et capræ stériles non fuérunt, aríetes gregis tui non comédi:
31	39	nec captum a béstia osténdi tibi, ego damnum omne reddébam: quidquid furto períbat, a me exigébas:
31	40	die noctúque æstu urébar, et gelu, fugiebátque somnus ab óculis meis.
31	41	Sicque per vigínti annos in domo tua servívi tibi, quatuórdecim pro filiábus, et sex pro grégibus tuis: immutásti quoque mercédem meam decem vícibus.
31	42	Nisi Deus patris mei Abraham, et timor Isaac affuísset mihi, fórsitan modo nudum me dimisísses: afflictiónem meam et labórem mánuum meárum respéxit Deus, et árguit te heri.
31	43	Respóndit ei Laban: Fíliæ meæ et fílii, et greges tui, et ómnia quæ cernis, mea sunt: quid possum fácere fíliis et nepótibus meis?
31	44	Veni ergo, et ineámus fœdus: ut sit in testimónium inter me et te.
31	45	Tulit ítaque Jacob lápidem, et eréxit illum in títulum:
31	46	dixítque frátribus suis: Afférte lápides. Qui congregántes fecérunt túmulum, comederúntque super eum:
31	47	quem vocávit Laban Túmulum testis: et Jacob, Acérvum testimónii, utérque juxta proprietátem linguæ suæ.
31	48	Dixítque Laban: Túmulus iste erit testis inter me et te hódie, et idcírco appellátum est nomen ejus Gálaad, id est, Túmulus testis.
31	49	Intueátur et júdicet Dóminus inter nos quando recessérimus a nobis,
31	50	si afflíxeris fílias meas, et si introdúxeris álias uxóres super eas: nullus sermónis nostri testis est absque Deo, qui præsens réspicit.
31	51	Dixítque rursus ad Jacob: En túmulus hic, et lapis quem eréxi inter me et te,
31	52	testis erit: túmulus, inquam, iste et lapis sint in testimónium, si aut ego transíero illum pergens ad te, aut tu præteríeris, malum mihi cógitans.
31	53	Deus Abraham, et Deus Nachor, júdicet inter nos, Deus patris eórum. Jurávit ergo Jacob per timórem patris sui Isaac:
31	54	immolatísque víctimis in monte, vocávit fratres suos ut éderent panem. Qui cum comedíssent, mansérunt ibi.
31	55	Laban vero de nocte consúrgens, osculátus est fílios, et fílias suas, et benedíxit illis: reversúsque est in locum suum.
32	1	Jacob quoque ábiit itínere quo cœ́perat: fuerúntque ei óbviam ángeli Dei.
32	2	Quos cum vidísset, ait: Castra Dei sunt hæc: et appellávit nomen loci illíus Mahanáim, id est, Castra.
32	3	Misit autem et núntios ante se ad Esau fratrem suum in terram Seir, in regiónem Edom:
32	4	præcepítque eis, dicens: Sic loquímini dómino meo Esau: Hæc dicit frater tuus Jacob: Apud Laban peregrinátus sum, et fui usque in præséntem diem.
32	5	Hábeo boves, et ásinos, et oves, et servos, et ancíllas: mittóque nunc legatiónem ad dóminum meum, ut invéniam grátiam in conspéctu tuo.
32	6	Reversíque sunt núntii ad Jacob, dicéntes: Vénimus ad Esau fratrem tuum, et ecce próperat tibi in occúrsum cum quadringéntis viris.
32	7	Tímuit Jacob valde: et pertérritus divísit pópulum qui secum erat, greges quoque et oves et boves, et camélos, in duas turmas,
32	8	dicens: Si vénerit Esau ad unam turmam, et percússerit eam, ália turma, quæ relícta est, salvábitur.
32	9	Dixítque Jacob: Deus patris mei Abraham, et Deus patris mei Isaac: Dómine qui dixísti mihi: Revértere in terram tuam, et in locum nativitátis tuæ, et benefáciam tibi:
32	10	minor sum cunctis miseratiónibus tuis, et veritáte tua quam explevísti servo tuo. In báculo meo transívi Jordánem istum: et nunc cum duábus turmis regrédior.
32	11	Erue me de manu fratris mei Esau, quia valde eum tímeo: ne forte véniens percútiat matrem cum fíliis.
32	12	Tu locútus es quod benefáceres mihi, et dilatáres semen meum sicut arénam maris, quæ præ multitúdine numerári non potest.
32	13	Cumque dormísset ibi nocte illa, separávit de his quæ habébat, múnera Esau fratri suo,
32	14	capras ducéntas, hircos vigínti, oves ducéntas, et aríetes vigínti,
32	15	camélos fœtas cum pullis suis trigínta, vaccas quadragínta, et tauros vigínti, ásinas vigínti et pullos eárum decem.
32	16	Et misit per manus servórum suórum síngulos seórsum greges, dixítque púeris suis: Antecédite me, et sit spátium inter gregem et gregem.
32	17	Et præcépit prióri, dicens: Si óbvium habúeris fratrem meum Esau, et interrogáverit te: Cujus es? aut, Quo vadis? aut, Cujus sunt ista quæ séqueris?
32	18	respondébis: Servi tui Jacob, múnera misit dómino meo Esau: ipse quoque post nos venit.
32	19	Simíliter dedit mandáta secúndo, et tértio, et cunctis qui sequebántur greges, dicens: Iísdem verbis loquímini ad Esau cum invenéritis eum.
32	20	Et addétis: Ipse quoque servus tuus Jacob iter nostrum inséquitur. Dixit enim: Placábo illum munéribus quæ præcédunt, et póstea vidébo illum: fórsitan propitiábitur mihi.
32	21	Præcessérunt ítaque múnera ante eum, ipse vero mansit nocte illa in castris.
32	22	Cumque matúre surrexísset, tulit duas uxóres suas, et tótidem fámulas cum úndecim fíliis, et transívit vadum Jaboc.
32	23	Traductísque ómnibus quæ ad se pertinébant,
32	24	mansit solus: et ecce vir luctabátur cum eo usque mane.
32	25	Qui cum vidéret quod eum superáre non posset, tétigit nervum fémoris ejus, et statim emárcuit.
32	26	Dixítque ad eum: Dimítte me: jam enim ascéndit auróra. Respóndit: Non dimíttam te, nisi benedíxeris mihi.
32	27	Ait ergo: Quod nomen est tibi? Respóndit: Jacob.
32	28	At ille: Nequáquam, inquit, Jacob appellábitur nomen tuum, sed Israël: quóniam si contra Deum fortis fuísti, quanto magis contra hómines prævalébis?
32	29	Interrogávit eum Jacob: Dic mihi, quo appelláris nómine? Respóndit: Cur quæris nomen meum? Et benedíxit ei in eódem loco.
32	30	Vocavítque Jacob nomen loci illíus Phánuel, dicens: Vidi Deum fácie ad fáciem, et salva facta est ánima mea.
32	31	Ortúsque est ei statim sol, postquam transgréssus est Phánuel: ipse vero claudicábat pede.
32	32	Quam ob causam non cómedunt nervum fílii Israël, qui emárcuit in fémore Jacob, usque in præséntem diem: eo quod tetígerit nervum fémoris ejus, et obstupúerit.
33	1	Elevans autem Jacob óculos suos, vidit veniéntem Esau, et cum eo quadringéntos viros: divisítque fílios Liæ et Rachel, ambarúmque famulárum:
33	2	et pósuit utrámque ancíllam, et líberos eárum, in princípio: Liam vero, et fílios ejus, in secúndo loco: Rachel autem et Joseph novíssimos.
33	3	Et ipse progrédiens adorávit pronus in terram sépties, donec appropinquáret frater ejus.
33	4	Currens ítaque Esau óbviam fratri suo, amplexátus est eum: stringénsque collum ejus, et ósculans flevit.
33	5	Levatísque óculis, vidit mulíeres et párvulos eárum, et ait: Quid sibi volunt isti? et si ad te pértinent? Respóndit: Párvuli sunt, quos donávit mihi Deus servo tuo.
33	6	Et appropinquántes ancíllæ et fílii eárum, incurváti sunt.
33	7	Accéssit quoque Lia cum púeris suis: et cum simíliter adorássent, extrémi Joseph et Rachel adoravérunt.
33	8	Dixítque Esau: Quænam sunt istæ turmæ quas óbviam hábui? Respóndit: Ut invenírem grátiam coram dómino meo.
33	9	At ille ait: Hábeo plúrima, frater mi, sint tua tibi.
33	10	Dixítque Jacob: Noli ita, óbsecro: sed si invéni grátiam in óculis tuis, áccipe munúsculum de mánibus meis. Sic enim vidi fáciem tuam, quasi víderim vultum Dei: esto mihi propítius,
33	11	et súscipe benedictiónem quam áttuli tibi, et quam donávit mihi Deus tríbuens ómnia. Vix fratre compellénte, suscípiens,
33	12	ait: Gradiámur simul, eróque sócius itíneris tui.
33	13	Dixítque Jacob: Nosti dómine mi quod párvulos hábeam téneros, et oves, et boves fœtas mecum: quas si plus in ambulándo fécero laboráre, moriéntur una die cuncti greges.
33	14	Præcédat dóminus meus ante servum suum: et ego sequar paulátim vestígia ejus, sicut vídero párvulos meos posse, donec véniam ad dóminum meum in Seir.
33	15	Respóndit Esau: Oro te, ut de pópulo qui mecum est, saltem sócii remáneant viæ tuæ. Non est, inquit, necésse: hoc uno tantum indígeo, ut invéniam grátiam in conspéctu tuo dómine mi.
33	16	Revérsus est ítaque illo die Esau itínere quo vénerat in Seir.
33	17	Et Jacob venit in Socoth: ubi ædificáta domo et fixis tentóriis appellávit nomen loci illíus Socoth, id est, Tabernácula.
33	18	Transivítque in Salem urbem Sichimórum, quæ est in terra Chánaan, postquam revérsus est de Mesopotámia Sýriæ: et habitávit juxta óppidum.
33	19	Emítque partem agri, in qua fíxerat tabernácula, a fíliis Hemor patris Sichem centum agnis.
33	20	Et erécto ibi altári, invocávit super illud fortíssimum Deum Israël.
34	1	Egréssa est autem Dina fília Liæ ut vidéret mulíeres regiónis illíus.
34	2	Quam cum vidísset Sichem fílius Hemor Hevǽi, princeps terræ illíus, adamávit eam: et rápuit, et dormívit cum illa, vi ópprimens vírginem.
34	3	Et conglutináta est ánima ejus cum ea, tristémque delinívit blandítiis.
34	4	Et pergens ad Hemor patrem suum: Accipe, inquit, mihi puéllam hanc cónjugem.
34	5	Quod cum audísset Jacob abséntibus fíliis, et in pastu pécorum occupátis, síluit donec redírent.
34	6	Egrésso autem Hemor patre Sichem ut loquerétur ad Jacob,
34	7	ecce fílii ejus veniébant de agro: auditóque quod accíderat, iráti sunt valde, eo quod fœdam rem operátus esset in Israël et, violáta fília Jacob, rem illícitam perpetrásset.
34	8	Locútus est ítaque Hemor ad eos: Sichem fílii mei adhǽsit ánima fíliæ vestræ: date eam illi uxórem:
34	9	et jungámus vicíssim connúbia: fílias vestras trádite nobis, et fílias nostras accípite,
34	10	et habitáte nobíscum: terra in potestáte vestra est, exercéte, negotiámini, et possidéte eam.
34	11	Sed et Sichem ad patrem et ad fratres ejus ait: Invéniam grátiam coram vobis: et quæcúmque statuéritis, dabo:
34	12	augéte dotem, et múnera postuláte, et libénter tríbuam quod petiéritis: tantum date mihi puéllam hanc uxórem.
34	13	Respondérunt fílii Jacob Sichem et patri ejus in dolo, sæviéntes ob stuprum soróris:
34	14	Non póssumus fácere quod pétitis, nec dare sorórem nostram hómini incircumcíso: quod illícitum et nefárium est apud nos.
34	15	Sed in hoc valébimus fœderári, si voluéritis esse símiles nostri, et circumcidátur in vobis omne masculíni sexus:
34	16	tunc dábimus et accipiémus mútuo fílias vestras ac nostras: et habitábimus vobíscum, erimúsque unus pópulus.
34	17	Si autem circumcídi noluéritis, tollémus fíliam nostram, et recedémus.
34	18	Plácuit oblátio eórum Hemor, et Sichem fílio ejus,
34	19	nec dístulit adoléscens quin statim quod petebátur expléret: amábat enim puéllam valde, et ipse erat ínclytus in omni domo patris sui.
34	20	Ingressíque portam urbis, locúti sunt ad pópulum:
34	21	Viri isti pacífici sunt, et volunt habitáre nobíscum: negotiéntur in terra, et exérceant eam, quæ spatiósa et lata cultóribus índiget: fílias eórum accipiémus uxóres, et nostras illis dábimus.
34	22	Unum est quo différtur tantum bonum: si circumcidámus másculos nostros, ritum gentis imitántes.
34	23	Et substántia eórum, et pécora, et cuncta quæ póssident, nostra erunt: tantum in hoc acquiescámus, et habitántes simul, unum efficiémus pópulum.
34	24	Assensíque sunt omnes, circumcísis cunctis máribus.
34	25	Et ecce, die tértio, quando gravíssimus vúlnerum dolor est: arréptis duo fílii Jacob, Símeon et Levi fratres Dinæ, gládiis, ingréssi sunt urbem confidénter: interfectísque ómnibus másculis,
34	26	Hemor et Sichem páriter necavérunt, tolléntes Dinam de domo Sichem sorórem suam.
34	27	Quibus egréssis, irruérunt super occísos céteri fílii Jacob: et depopuláti sunt urbem in ultiónem stupri.
34	28	Oves eórum, et arménta, et ásinos, cunctáque vastántes quæ in dómibus et in agris erant,
34	29	párvulos quoque eórum et uxóres duxérunt captívas.
34	30	Quibus patrátis audácter, Jacob dixit ad Símeon et Levi: Turbástis me, et odiósum fecístis me Chananǽis, et Pherezǽis habitatóribus terræ hujus: nos pauci sumus: illi congregáti percútient me, et delébor ego, et domus mea.
34	31	Respondérunt: Numquid ut scorto abúti debuére soróre nostra?
35	1	Intérea locútus est Deus ad Jacob: Surge, et ascénde Bethel, et hábita ibi, facque altáre Deo qui appáruit tibi quando fugiébas Esau fratrem tuum.
35	2	Jacob vero convocáta omni domo sua, ait: Abjícite deos aliénos qui in médio vestri sunt, et mundámini, ac mutáte vestiménta vestra.
35	3	Súrgite, et ascendámus in Bethel, ut faciámus ibi altáre Deo: qui exaudívit me in die tribulatiónis meæ, et sócius fuit itíneris mei.
35	4	Dedérunt ergo ei omnes deos aliénos quos habébant, et ináures quæ erant in áuribus eórum: at ille infódit ea subter terebínthum, quæ est post urbem Sichem.
35	5	Cumque profécti essent, terror Dei invásit omnes per circúitum civitátes, et non sunt ausi pérsequi recedéntes.
35	6	Venit ígitur Jacob Luzam, quæ est in terra Chánaan, cognoménto Bethel: ipse et omnis pópulus cum eo.
35	7	Ædificavítque ibi altáre, et appellávit nomen loci illíus, Domus Dei: ibi enim appáruit ei Deus cum fúgeret fratrem suum.
35	8	Eódem témpore mórtua est Débora nutrix Rebéccæ, et sepúlta est ad radíces Bethel subter quercum: vocatúmque est nomen loci illíus, Quercus fletus.
35	9	Appáruit autem íterum Deus Jacob postquam revérsus est de Mesopotámia Sýriæ, benedixítque ei,
35	10	dicens: Non vocáberis ultra Jacob, sed Israël erit nomen tuum. Et appellávit eum Israël,
35	11	dixítque ei: Ego Deus omnípotens: cresce, et multiplicáre: gentes et pópuli natiónum ex te erunt, reges de lumbis tuis egrediéntur,
35	12	terrámque quam dedi Abraham et Isaac, dabo tibi et sémini tuo post te.
35	13	Et recéssit ab eo.
35	14	Ille vero eréxit títulum lapídeum in loco quo locútus fúerat ei Deus: libans super eum libámina, et effúndens óleum:
35	15	vocánsque nomen loci illíus Bethel.
35	16	Egréssus autem inde, venit verno témpore ad terram quæ ducit Ephratam: in qua cum parturíret Rachel,
35	17	ob difficultátem partus periclitári cœpit. Dixítque ei óbstetrix: Noli timére, quia et hunc habébis fílium.
35	18	Egrediénte autem ánima præ dolóre, et imminénte jam morte, vocávit nomen fílii sui Bénoni, id est, Fílius dolóris mei: pater vero appellávit eum Bénjamin, id est, Fílius dextræ.
35	19	Mórtua est ergo Rachel, et sepúlta est in via quæ ducit Ephratam, hæc est Béthlehem.
35	20	Erexítque Jacob títulum super sepúlcrum ejus: hic est títulus monuménti Rachel, usque in præséntem diem.
35	21	Egréssus inde, fixit tabernáculum trans Turrem gregis.
35	22	Cumque habitáret in illa regióne, ábiit Ruben, et dormívit cum Bala concubína patris sui: quod illum mínime látuit. Erant autem fílii Jacob duódecim.
35	23	Fílii Liæ: primogénitus Ruben, et Símeon, et Levi, et Judas, et Issachar, et Zábulon.
35	24	Fílii Rachel: Joseph et Bénjamin.
35	25	Fílii Balæ ancíllæ Rachélis: Dan et Néphthali.
35	26	Fílii Zelphæ ancíllæ Liæ: Gad et Aser: hi sunt fílii Jacob, qui nati sunt ei in Mesopotámia Sýriæ.
35	27	Venit étiam ad Isaac patrem suum in Mambre, civitátem Arbée, hæc est Hebron, in qua peregrinátus est Abraham et Isaac.
35	28	Et compléti sunt dies Isaac centum octogínta annórum.
35	29	Consumptúsque ætáte mórtuus est: et appósitus est pópulo suo senex et plenus diérum: et sepeliérunt eum Esau et Jacob fílii sui.
36	1	Hæ sunt autem generatiónes Esau, ipse est Edom.
36	2	Esau accépit uxóres de filiábus Chánaan: Ada fíliam Elon Hethǽi, et Oolíbama fíliam Anæ fíliæ Sébeon Hevǽi:
36	3	Básemath quoque fíliam Ismaël sorórem Nábajoth.
36	4	Péperit autem Ada Eliphaz: Básemath génuit Ráhuel:
36	5	Oolíbama génuit Jehus et Ihelon et Core: hi fílii Esau qui nati sunt ei in terra Chánaan.
36	6	Tulit autem Esau uxóres suas et fílios et fílias, et omnem ánimam domus suæ, et substántiam, et pécora, et cuncta quæ habére póterat in terra Chánaan: et ábiit in álteram regiónem, recessítque a fratre suo Jacob.
36	7	Dívites enim erant valde, et simul habitáre non póterant: nec sustinébat eos terra peregrinatiónis eórum præ multitúdine gregum.
36	8	Habitavítque Esau in monte Seir, ipse est Edom.
36	9	Hæ autem sunt generatiónes Esau patris Edom in monte Seir,
36	10	et hæc nómina filiórum ejus: Eliphaz fílius Ada uxóris Esau: Ráhuel quoque fílius Básemath uxóris ejus.
36	11	Fuerúntque Eliphaz fílii: Theman, Omar, Sepho, et Gatham, et Cenez.
36	12	Erat autem Thamna concubína Eliphaz fílii Esau: quæ péperit ei Amalech. Hi sunt fílii Ada uxóris Esau.
36	13	Fílii autem Ráhuel: Nahath et Zara, Samma et Meza: hi fílii Básemath uxóris Esau.
36	14	Isti quoque erant fílii Oolíbama fíliæ Anæ fíliæ Sébeon, uxóris Esau, quos génuit ei, Jehus et Ihelon et Core.
36	15	Hi duces filiórum Esau: fílii Eliphaz primogéniti Esau: dux Theman, dux Omra, dux Sepho, dux Cenez,
36	16	dux Core, dux Gathan, dux Amalech. Hi fílii Eliphaz in terra Edom, et hi fílii Ada.
36	17	Hi quoque fílii Ráhuel fílii Esau: dux Nahath, dux Zara, dux Samma, dux Meza: hi autem duces Ráhuel in terra Edom: isti fílii Básemath uxóris Esau.
36	18	Hi autem fílii Oolíbama uxóris Esau: dux Jehus, dux Ihelon, dux Core: hi duces Oolíbama fíliæ Anæ uxóris Esau.
36	19	Isti sunt fílii Esau, et hi duces eórum: ipse est Edom.
36	20	Isti sunt fílii Seir Horrǽi, habitatóres terræ: Lotan, et Sobal, et Sébeon, et Ana,
36	21	et Dison, et Eser, et Disan: hi duces Horrǽi, fílii Seir in terra Edom.
36	22	Facti sunt autem fílii Lotan: Hori et Heman. Erat autem soror Lotan, Thamna.
36	23	Et isti fílii Sobal: Alvan et Mánahat et Ebal, et Sepho et Onam.
36	24	Et hi fílii Sébeon: Aia et Ana. Iste est Ana qui invénit aquas cálidas in solitúdine, cum pásceret ásinos Sébeon patris sui:
36	25	habuítque fílium Dison, et fíliam Oolíbama.
36	26	Et isti fílii Dison: Hamdan, et Eseban, et Jethram, et Charan.
36	27	Hi quoque fílii Eser: Bálaan, et Zavan, et Acan.
36	28	Hábuit autem fílios Disan: Hus et Aram.
36	29	Hi duces Horræórum: dux Lotan, dux Sobal, dux Sébeon, dux Ana,
36	30	dux Dison, dux Eser, dux Disan: isti duces Horræórum qui imperavérunt in terra Seir.
36	31	Reges autem qui regnavérunt in terra Edom ántequam habérent regem fílii Israël, fuérunt hi:
36	32	Bela fílius Beor, noménque urbis ejus Dénaba.
36	33	Mórtuus est autem Bela, et regnávit pro eo Jobab fílius Zaræ de Bosra.
36	34	Cumque mórtuus esset Jobab, regnávit pro eo Husam de terra Themanórum.
36	35	Hoc quoque mórtuo, regnávit pro eo Adad fílius Badad, qui percússit Mádian in regióne Moab: et nomen urbis ejus Avith.
36	36	Cumque mórtuus esset Adad, regnávit pro eo Semla de Másreca.
36	37	Hoc quoque mórtuo regnávit pro eo Saul de flúvio Róhoboth.
36	38	Cumque et hic obiísset, succéssit in regnum Bálanan fílius Achobor.
36	39	Isto quoque mórtuo regnávit pro eo Adar, noménque urbis ejus Phau: et appellabátur uxor ejus Meétabel, fília Matred fíliæ Mézaab.
36	40	Hæc ergo nómina ducum Esau in cognatiónibus, et locis, et vocábulis suis: dux Thamna, dux Alva, dux Jetheth,
36	41	dux Oolíbama, dux Ela, dux Phinon,
36	42	dux Cenez, dux Theman, dux Mabsar,
36	43	dux Mágdiel, dux Hiram: hi duces Edom habitántes in terra impérii sui, ipse est Esau pater Idumæórum.
37	1	Habitávit autem Jacob in terra Chánaan, in qua pater suus peregrinátus est.
37	2	Et hæ sunt generatiónes ejus: Joseph cum sédecim esset annórum, pascébat gregem cum frátribus suis adhuc puer: et erat cum fíliis Balæ et Zelphæ uxórum patris sui: accusavítque fratres suos apud patrem crímine péssimo.
37	3	Israël autem diligébat Joseph super omnes fílios suos, eo quod in senectúte genuísset eum: fecítque ei túnicam polýmitam.
37	4	Vidéntes autem fratres ejus quod a patre plus cunctis fíliis amarétur, óderant eum, nec póterant ei quidquam pacífice loqui.
37	5	Accidit quoque ut visum sómnium reférret frátribus suis: quæ causa majóris ódii seminárium fuit.
37	6	Dixítque ad eos: Audíte sómnium meum quod vidi:
37	7	putábam nos ligáre manípulos in agro: et quasi consúrgere manípulum meum, et stare, vestrósque manípulos circumstántes adoráre manípulum meum.
37	8	Respondérunt fratres ejus: Numquid rex noster eris? aut subjiciémur ditióni tuæ? Hæc ergo causa somniórum atque sermónum, invídiæ et ódii fómitem ministrávit.
37	9	Aliud quoque vidit sómnium, quod narrans frátribus, ait: Vidi per sómnium, quasi solem, et lunam, et stellas úndecim adoráre me.
37	10	Quod cum patri suo, et frátribus retulísset, increpávit eum pater suus, et dixit: Quid sibi vult hoc sómnium quod vidísti? num ego et mater tua, et fratres tui adorábimus te super terram?
37	11	Invidébant ei ígitur fratres sui: pater vero rem tácitus considerábat.
37	12	Cumque fratres illíus in pascéndis grégibus patris moraréntur in Sichem,
37	13	dixit ad eum Israël: Fratres tui pascunt oves in Síchimis: veni, mittam te ad eos. Quo respondénte,
37	14	Præsto sum, ait ei: Vade, et vide si cuncta próspera sint erga fratres tuos, et pécora: et renúntia mihi quid agátur. Missus de valle Hebron, venit in Sichem:
37	15	invenítque eum vir errántem in agro, et interrogávit quid quǽreret.
37	16	At ille respóndit: Fratres meos quæro: índica mihi ubi pascant greges.
37	17	Dixítque ei vir: Recessérunt de loco isto: audívi autem eos dicéntes: Eámus in Dóthain. Perréxit ergo Joseph post fratres suos, et invénit eos in Dóthain.
37	18	Qui cum vidíssent eum procul, ántequam accéderet ad eos, cogitavérunt illum occídere:
37	19	et mútuo loquebántur: Ecce somniátor venit:
37	20	veníte, occidámus eum, et mittámus in cistérnam véterem: dicemúsque: Fera péssima devorávit eum: et tunc apparébit quid illi prosint sómnia sua.
37	21	Audiens autem hoc Ruben, nitebátur liberáre eum de mánibus eórum, et dicébat:
37	22	Non interficiátis ánimam ejus, nec effundátis sánguinem: sed projícite eum in cistérnam hanc, quæ est in solitúdine, manúsque vestras serváte innóxias: hoc autem dicébat, volens erípere eum de mánibus eórum, et réddere patri suo.
37	23	Conféstim ígitur ut pervénit ad fratres suos, nudavérunt eum túnica talári, et polýmita:
37	24	miserúntque eum in cistérnam véterem, quæ non habébat aquam.
37	25	Et sedéntes ut coméderent panem, vidérunt Ismaëlítas viatóres veníre de Gálaad, et camélos eórum portántes arómata, et resínam, et stacten in Ægýptum.
37	26	Dixit ergo Judas frátribus suis: Quid nobis prodest si occidérimus fratrem nostrum, et celavérimus sánguinem ipsíus?
37	27	Mélius est ut venumdétur Ismaëlítis, et manus nostræ non polluántur: frater enim, et caro nostra est. Acquievérunt fratres sermónibus illíus.
37	28	Et prætereúntibus Madianítis negotiatóribus, extrahéntes eum de cistérna, vendidérunt eum Ismaëlítis, vigínti argénteis: qui duxérunt eum in Ægýptum.
37	29	Reversúsque Ruben ad cistérnam, non invénit púerum:
37	30	et scissis véstibus pergens ad fratres suos, ait: Puer non compáret, et ego quo ibo?
37	31	Tulérunt autem túnicam ejus, et in sánguine hædi, quem occíderant, tinxérunt:
37	32	mitténtes qui ferrent ad patrem, et dícerent: Hanc invénimus: vide utrum túnica fílii tui sit, an non.
37	33	Quam cum agnovísset pater, ait: Túnica fílii mei est, fera péssima comédit eum, béstia devorávit Joseph.
37	34	Scissísque véstibus, indútus est cilício, lugens fílium suum multo témpore.
37	35	Congregátis autem cunctis líberis ejus ut lenírent dolórem patris, nóluit consolatiónem accípere, sed ait: Descéndam ad fílium meum lugens in inférnum. Et illo perseveránte in fletu,
37	36	Madianítæ vendidérunt Joseph in Ægýpto Putíphari eunúcho Pharaónis, magístro mílitum.
38	1	Eódem témpore descéndens Judas a frátribus suis, divértit ad virum Odollamítem, nómine Hiram.
38	2	Vidítque ibi fíliam hóminis Chananǽi, vocábulo Sue: et accépta uxóre, ingréssus est ad eam.
38	3	Quæ concépit, et péperit fílium, et vocávit nomen ejus Her.
38	4	Rursúmque concépto fœtu, natum fílium vocávit Onan.
38	5	Tértium quoque péperit: quem appellávit Sela: quo nato, párere ultra cessávit.
38	6	Dedit autem Judas uxórem primogénito suo Her, nómine Thamar.
38	7	Fuit quoque Her primogénitus Judæ nequam in conspéctu Dómini: et ab eo occísus est.
38	8	Dixit ergo Judas ad Onan fílium suum: Ingrédere ad uxórem fratris tui, et sociáre illi, ut súscites semen fratri tuo.
38	9	Ille sciens non sibi nasci fílios, intróiens ad uxórem fratris sui, semen fundébat in terram, ne líberi fratris nómine nasceréntur.
38	10	Et idcírco percússit eum Dóminus, quod rem detestábilem fáceret.
38	11	Quam ob rem dixit Judas Thamar núrui suæ: Esto vídua in domo patris tui, donec crescat Sela fílius meus: timébat enim ne et ipse morerétur, sicut fratres ejus. Quæ ábiit, et habitávit in domo patris sui.
38	12	Evolútis autem multis diébus, mórtua est fília Sue uxor Judæ: qui, post luctum consolatióne suscépta, ascendébat ad tonsóres óvium suárum, ipse et Hiras opílio gregis Odollamítes, in Thamnas.
38	13	Nuntiatúmque est Thamar quod socer illíus ascénderet in Thamnas ad tondéndas oves.
38	14	Quæ, depósitis viduitátis véstibus, assúmpsit therístrum: et mutáto hábitu, sedit in bívio itíneris, quod ducit Thamnam: eo quod crevísset Sela, et non eum accepísset marítum.
38	15	Quam cum vidísset Judas, suspicátus est esse meretrícem: operúerat enim vultum suum, ne agnoscerétur.
38	16	Ingrediénsque ad eam, ait: Dimítte me ut cóeam tecum: nesciébat enim quod nurus sua esset. Qua respondénte: Quid dabis mihi ut fruáris concúbitu meo?
38	17	dixit: Mittam tibi hædum de grégibus. Rursúmque illa dicénte: Pátiar quod vis, si déderis mihi arrhabónem, donec mittas quod pollicéris.
38	18	Ait Judas: Quid tibi vis pro arrhabóne dari? Respóndit: Annulum tuum, et armíllam, et báculum quem manu tenes. Ad unum ígitur cóitum múlier concépit,
38	19	et surgens ábiit: depositóque hábitu quem súmpserat, indúta est viduitátis véstibus.
38	20	Misit autem Judas hædum per pastórem suum Odollamítem, ut recíperet pignus quod déderat mulíeri: qui cum non invenísset eam,
38	21	interrogávit hómines loci illíus: Ubi est múlier quæ sedébat in bívio? Respondéntibus cunctis: Non fuit in loco isto méretrix,
38	22	revérsus est ad Judam, et dixit ei: Non invéni eam: sed et hómines loci illíus dixérunt mihi, numquam sedísse ibi scortum.
38	23	Ait Judas: Hábeat sibi, certe mendácii argúere nos non potest: ego misi hædum quem promíseram, et tu non invenísti eam.
38	24	Ecce autem post tres menses nuntiavérunt Judæ, dicéntes: Fornicáta est Thamar nurus tua, et vidétur úterus illíus intuméscere. Dixítque Judas: Prodúcite eam ut comburátur.
38	25	Quæ cum ducerétur ad pœnam, misit ad sócerum suum, dicens: De viro, cujus hæc sunt, concépi: cognósce cujus sit ánnulus, et armílla, et báculus.
38	26	Qui, ágnitis munéribus, ait: Jústior me est: quia non trádidi eam Sela fílio meo. Attamen ultra non cognóvit eam.
38	27	Instánte autem partu, apparuérunt gémini in útero: atque in ipsa effusióne infántium unus prótulit manum, in qua óbstetrix ligávit cóccinum, dicens:
38	28	Iste egrediétur prior.
38	29	Illo vero retrahénte manum, egréssus est alter: dixítque múlier: Quare divísa est propter te macéria? et ob hanc causam, vocávit nomen ejus Phares.
38	30	Póstea egréssus est frater ejus, in cujus manu erat cóccinum: quem appellávit Zara.
39	1	Igitur Joseph ductus est in Ægýptum, emítque eum Putíphar eunúchus Pharaónis, princeps exércitus, vir Ægýptius, de manu Ismaëlitárum, a quibus perdúctus erat.
39	2	Fuítque Dóminus cum eo, et erat vir in cunctis próspere agens: habitavítque in domo dómini sui,
39	3	qui óptime nóverat Dóminum esse cum eo, et ómnia, quæ gerébat, ab eo dírigi in manu illíus.
39	4	Invenítque Joseph grátiam coram dómino suo, et ministrábat ei: a quo præpósitus ómnibus gubernábat créditam sibi domum, et univérsa quæ ei trádita fúerant:
39	5	benedixítque Dóminus dómui Ægýptii propter Joseph, et multiplicávit tam in ǽdibus quam in agris cunctam ejus substántiam:
39	6	nec quidquam áliud nóverat, nisi panem quo vescebátur. Erat autem Joseph pulchra fácie, et decórus aspéctu.
39	7	Post multos ítaque dies injécit dómina sua óculos suos in Joseph, et ait: Dormi mecum.
39	8	Qui nequáquam acquiéscens óperi nefário, dixit ad eam: Ecce dóminus meus, ómnibus mihi tráditis, ignórat quid hábeat in domo sua:
39	9	nec quidquam est quod non in mea sit potestáte, vel non tradíderit mihi, præter te, quæ uxor ejus es: quómodo ergo possum hoc malum fácere, et peccáre in Deum meum?
39	10	Hujuscémodi verbis per síngulos dies, et múlier molésta erat adolescénti: et ille recusábat stuprum.
39	11	Accidit autem quadam die ut intráret Joseph domum, et óperis quíppiam absque árbitris fáceret:
39	12	et illa, apprehénsa lacínia vestiménti ejus, díceret: Dormi mecum. Qui relícto in manu ejus pállio fugit, et egréssus est foras.
39	13	Cumque vidísset múlier vestem in mánibus suis, et se esse contémptam,
39	14	vocávit ad se hómines domus suæ, et ait ad eos: En introdúxit virum Hebrǽum, ut illúderet nobis: ingréssus est ad me, ut coíret mecum: cumque ego succlamássem,
39	15	et audísset vocem meam, relíquit pállium quod tenébam, et fugit foras.
39	16	In arguméntum ergo fídei reténtum pállium osténdit maríto reverténti domum,
39	17	et ait: Ingréssus est ad me servus Hebrǽus quem adduxísti, ut illúderet mihi:
39	18	cumque audísset me clamáre, relíquit pállium quod tenébam, et fugit foras.
39	19	His audítis dóminus, et nímium crédulus verbis cónjugis, irátus est valde:
39	20	tradidítque Joseph in cárcerem, ubi vincti regis custodiebántur, et erat ibi clausus.
39	21	Fuit autem Dóminus cum Joseph, et misértus illíus dedit ei grátiam in conspéctu príncipis cárceris.
39	22	Qui trádidit in manu illíus univérsos vinctos qui in custódia tenebántur: et quidquid fiébat, sub ipso erat.
39	23	Nec nóverat áliquid, cunctis ei créditis: Dóminus enim erat cum illo, et ómnia ópera ejus dirigébat.
40	1	His ita gestis, áccidit ut peccárent duo eunúchi, pincérna regis Ægýpti, et pistor, dómino suo.
40	2	Iratúsque contra eos Phárao (nam alter pincérnis prǽerat, alter pistóribus),
40	3	misit eos in cárcerem príncipis mílitum, in quo erat vinctus et Joseph.
40	4	At custos cárceris trádidit eos Joseph, qui et ministrábat eis. Aliquántulum témporis flúxerat, et illi in custódia tenebántur.
40	5	Viderúntque ambo sómnium nocte una, juxta interpretatiónem cóngruam sibi:
40	6	ad quos cum introísset Joseph mane, et vidísset eos tristes,
40	7	sciscitátus est eos, dicens: Cur trístior est hódie sólito fácies vestra?
40	8	Qui respondérunt: Sómnium vídimus, et non est qui interpretétur nobis. Dixítque ad eos Joseph: Numquid non Dei est interpretátio? reférte mihi quid vidéritis.
40	9	Narrávit prior, præpósitus pincernárum, sómnium suum: Vidébam coram me vitem,
40	10	in qua erant tres propágines, créscere paulátim in gemmas, et post flores uvas maturéscere:
40	11	calicémque Pharaónis in manu mea: tuli ergo uvas, et expréssi in cálicem quem tenébam, et trádidi póculum Pharaóni.
40	12	Respóndit Joseph: Hæc est interpretátio sómnii: tres propágines, tres adhuc dies sunt:
40	13	post quos recordábitur Phárao ministérii tui, et restítuet te in gradum prístinum: dabísque ei cálicem juxta offícium tuum, sicut ante fácere consuéveras.
40	14	Tantum meménto mei, cum bene tibi fúerit, et fácias mecum misericórdiam: ut súggeras Pharaóni ut edúcat me de isto cárcere:
40	15	quia furto sublátus sum de terra Hebræórum, et hic ínnocens in lacum missus sum.
40	16	Videns pistórum magíster quod prudénter sómnium dissolvísset, ait: Et ego vidi sómnium: quod tria canístra farínæ habérem super caput meum:
40	17	et in uno canístro quod erat excélsius, portáre me omnes cibos qui fiunt arte pistória, avésque comédere ex eo.
40	18	Respóndit Joseph: Hæc est interpretátio sómnii: tria canístra, tres adhuc dies sunt:
40	19	post quos áuferet Phárao caput tuum, ac suspéndet te in cruce, et lacerábunt vólucres carnes tuas.
40	20	Exínde dies tértius natalítius Pharaónis erat: qui fáciens grande convívium púeris suis, recordátus est inter épulas magístri pincernárum, et pistórum príncipis.
40	21	Restituítque álterum in locum suum, ut porrígeret ei póculum:
40	22	álterum suspéndit in patíbulo, ut conjectóris véritas probarétur.
40	23	Et tamen succedéntibus prósperis, præpósitus pincernárum oblítus est intérpretis sui.
41	1	Post duos annos vidit Phárao sómnium. Putábat se stare super flúvium,
41	2	de quo ascendébant septem boves, pulchræ et crassæ nimis: et pascebántur in locis palústribus.
41	3	Aliæ quoque septem emergébant de flúmine, fœdæ confectǽque mácie: et pascebántur in ipsa amnis ripa in locis viréntibus:
41	4	devoraverúntque eas, quarum mira spécies et habitúdo córporum erat. Expergefáctus Phárao,
41	5	rursum dormívit, et vidit álterum sómnium: septem spicæ pullulábant in culmo uno plenæ atque formósæ:
41	6	áliæ quoque tótidem spicæ ténues, et percússæ urédine oriebántur,
41	7	devorántes ómnium priórum pulchritúdinem. Evígilans Phárao post quiétem,
41	8	et facto mane, pavóre pertérritus, misit ad omnes conjectóres Ægýpti, cunctósque sapiéntes, et accersítis narrávit sómnium, nec erat qui interpretarétur.
41	9	Tunc demum reminíscens pincernárum magíster, ait: Confíteor peccátum meum:
41	10	irátus rex servis suis, me et magístrum pistórum retrúdi jussit in cárcerem príncipis mílitum:
41	11	ubi una nocte utérque vídimus sómnium præságum futurórum.
41	12	Erat ibi puer Hebrǽus, ejúsdem ducis mílitum fámulus: cui narrántes sómnia,
41	13	audívimus quidquid póstea rei probávit evéntus: ego enim rédditus sum offício meo, et ille suspénsus est in cruce.
41	14	Prótinus ad regis impérium edúctum de cárcere Joseph totondérunt: ac veste mutáta obtulérunt ei.
41	15	Cui ille ait: Vidi sómnia, nec est qui edísserat: quæ audívi te sapientíssime conícere.
41	16	Respóndit Joseph: Absque me Deus respondébit próspera Pharaóni.
41	17	Narrávit ergo Phárao quod víderat: Putábam me stare super ripam flúminis,
41	18	et septem boves de amne conscéndere, pulchras nimis, et obésis cárnibus: quæ in pastu palúdis virécta carpébant.
41	19	Et ecce, has sequebántur áliæ septem boves, in tantum defórmes et maciléntæ, ut numquam tales in terra Ægýpti víderim:
41	20	quæ, devorátis et consúmptis prióribus,
41	21	nullum saturitátis dedére vestígium: sed símili mácie et squalóre torpébant. Evígilans, rursus sopóre depréssus,
41	22	vidi sómnium: Septem spicæ pullulábant in culmo uno plenæ atque pulchérrimæ.
41	23	Aliæ quoque septem ténues et percússæ urédine, oriebántur e stípula:
41	24	quæ priórum pulchritúdinem devoravérunt. Narrávi conjectóribus sómnium, et nemo est qui edísserat.
41	25	Respóndit Joseph: Sómnium regis unum est: quæ factúrus est Deus, osténdit Pharaóni.
41	26	Septem boves pulchræ, et septem spicæ plenæ, septem ubertátis anni sunt: eamdémque vim sómnii comprehéndunt.
41	27	Septem quoque boves ténues atque maciléntæ, quæ ascendérunt post eas, et septem spicæ ténues, et vento urénte percússæ, septem anni ventúræ sunt famis.
41	28	Qui hoc órdine complebúntur:
41	29	ecce septem anni vénient fertilitátis magnæ in univérsa terra Ægýpti,
41	30	quos sequéntur septem anni álii tantæ sterilitátis, ut oblivióni tradátur cuncta retro abundántia: consumptúra est enim fames omnem terram,
41	31	et ubertátis magnitúdinem perditúra est inópiæ magnitúdo.
41	32	Quod autem vidísti secúndo ad eámdem rem pértinens sómnium: firmitátis indícium est, eo quod fiat sermo Dei, et velócius impleátur.
41	33	Nunc ergo provídeat rex virum sapiéntem et indústrium, et præfíciat eum terræ Ægýpti:
41	34	qui constítuat præpósitos per cunctas regiónes: et quintam partem frúctuum per septem annos fertilitátis,
41	35	qui jam nunc futúri sunt, cóngreget in hórrea: et omne fruméntum sub Pharaónis potestáte condátur, servetúrque in úrbibus.
41	36	Et præparétur futúræ septem annórum fami, quæ oppressúra est Ægýptum, et non consumétur terra inópia.
41	37	Plácuit Pharaóni consílium et cunctis minístris ejus:
41	38	locutúsque est ad eos: Num inveníre potérimus talem virum, qui spíritu Dei plenus sit?
41	39	Dixit ergo ad Joseph: Quia osténdit tibi Deus ómnia quæ locútus es, numquid sapientiórem et consímilem tui inveníre pótero?
41	40	Tu eris super domum meam, et ad tui oris impérium cunctus pópulus obédiet: uno tantum regni sólio te præcédam.
41	41	Dixítque rursus Phárao ad Joseph: Ecce, constítui te super univérsam terram Ægýpti.
41	42	Tulítque ánnulum de manu sua, et dedit eum in manu ejus: vestivítque eum stola býssina, et collo torquem áuream circumpósuit.
41	43	Fecítque eum ascéndere super currum suum secúndum, clamánte præcóne, ut omnes coram eo genu flécterent, et præpósitum esse scirent univérsæ terræ Ægýpti.
41	44	Dixit quoque rex ad Joseph: Ego sum Phárao: absque tuo império non movébit quisquam manum aut pedem in omni terra Ægýpti.
41	45	Vertítque nomen ejus, et vocávit eum, lingua ægyptíaca, Salvatórem mundi. Dedítque illi uxórem Aseneth fíliam Putíphare sacerdótis Heliopóleos. Egréssus est ítaque Joseph ad terram Ægýpti
41	46	(trigínta autem annórum erat quando stetit in conspéctu regis Pharaónis), et circuívit omnes regiónes Ægýpti.
41	47	Venítque fertílitas septem annórum: et in manípulos redáctæ ségetes congregátæ sunt in hórrea Ægýpti.
41	48	Omnis étiam frugum abundántia in síngulis úrbibus cóndita est.
41	49	Tantáque fuit abundántia trítici, ut arénæ maris coæquarétur, et cópia mensúram excéderet.
41	50	Nati sunt autem Joseph fílii duo ántequam veníret fames: quos péperit ei Aseneth fília Putíphare sacerdótis Heliopóleos.
41	51	Vocavítque nomen primogéniti Manásses, dicens: Oblivísci me fecit Deus ómnium labórum meórum, et domus patris mei.
41	52	Nomen quoque secúndi appellávit Ephraim, dicens: Créscere me fecit Deus in terra paupertátis meæ.
41	53	Igitur transáctis septem ubertátis annis, qui fúerant in Ægýpto,
41	54	cœpérunt veníre septem anni inópiæ, quos prædíxerat Joseph: et in univérso orbe fames præváluit, in cuncta autem terra Ægýpti panis erat.
41	55	Qua esuriénte, clamávit pópulus ad Pharaónem, aliménta petens. Quibus ille respóndit: Ite ad Joseph: et quidquid ipse vobis díxerit, fácite.
41	56	Crescébat autem quotídie fames in omni terra: aperuítque Joseph univérsa hórrea, et vendébat Ægýptiis: nam et illos opprésserat fames.
41	57	Omnésque provínciæ veniébant in Ægýptum, ut émerent escas, et malum inópiæ temperárent.
42	1	Audiens autem Jacob quod aliménta venderéntur in Ægýpto, dixit fíliis suis: Quare neglígitis?
42	2	Audívi quod tríticum venumdétur in Ægýpto: descéndite, et émite nobis necessária, ut possímus vívere, et non consumámur inópia.
42	3	Descendéntes ígitur fratres Joseph decem, ut émerent fruménta in Ægýpto,
42	4	Bénjamin domi reténto a Jacob, qui díxerat frátribus ejus: Ne forte in itínere quidquam patiátur mali:
42	5	ingréssi sunt terram Ægýpti cum áliis qui pergébant ad eméndum. Erat autem fames in terra Chánaan.
42	6	Et Joseph erat princeps in terra Ægýpti, atque ad ejus nutum fruménta pópulis vendebántur. Cumque adorássent eum fratres sui,
42	7	et agnovísset eos, quasi ad aliénos dúrius loquebátur, intérrogans eos: Unde venístis? Qui respondérunt: De terra Chánaan, ut emámus víctui necessária.
42	8	Et tamen fratres ipse cognóscens, non est cógnitus ab eis.
42	9	Recordatúsque somniórum, quæ aliquándo víderat, ait ad eos: Exploratóres estis: ut videátis infirmióra terræ venístis.
42	10	Qui dixérunt: Non est ita, dómine, sed servi tui venérunt ut émerent cibos.
42	11	Omnes fílii uníus viri sumus: pacífici venímus, nec quidquam fámuli tui machinántur mali.
42	12	Quibus ille respóndit: Aliter est: immuníta terræ hujus consideráre venístis.
42	13	At illi: Duódecim, ínquiunt, servi tui, fratres sumus, fílii viri uníus in terra Chánaan: mínimus cum patre nostro est, álius non est super.
42	14	Hoc est, ait, quod locútus sum: exploratóres estis.
42	15	Jam nunc experiméntum vestri cápiam: per salútem Pharaónis non egrediémini hinc, donec véniat frater vester mínimus.
42	16	Míttite ex vobis unum, et addúcat eum: vos autem éritis in vínculis, donec probéntur quæ dixístis utrum vera an falsa sint: alióquin per salútem Pharaónis exploratóres estis.
42	17	Trádidit ergo illos custódiæ tribus diébus.
42	18	Die autem tértio edúctis de cárcere, ait: Fácite quæ dixi, et vivétis: Deum enim tímeo.
42	19	Si pacífici estis, frater vester unus ligétur in cárcere: vos autem abíte, et ferte fruménta quæ emístis, in domos vestras,
42	20	et fratrem vestrum mínimum ad me addúcite, ut possim vestros probáre sermónes, et non moriámini. Fecérunt ut díxerat,
42	21	et locúti sunt ad ínvicem: Mérito hæc pátimur, quia peccávimus in fratrem nostrum, vidéntes angústiam ánimæ illíus, dum deprecarétur nos, et non audívimus: idcírco venit super nos ista tribulátio.
42	22	E quibus unus Ruben, ait: Numquid non dixi vobis: Nolíte peccáre in púerum: et non audístis me? en sanguis ejus exquíritur.
42	23	Nesciébant autem quod intellígeret Joseph, eo quod per intérpretem loquerétur ad eos.
42	24	Avertítque se parúmper, et flevit: et revérsus locútus est ad eos.
42	25	Tollénsque Símeon, et ligans illis præséntibus, jussit minístris ut implérent eórum saccos trítico, et repónerent pecúnias singulórum in sácculis suis, datis supra cibáriis in viam: qui fecérunt ita.
42	26	At illi portántes fruménta in ásinis suis, profécti sunt.
42	27	Apertóque unus sacco, ut daret juménto pábulum in diversório, contemplátus pecúniam in ore sácculi,
42	28	dixit frátribus suis: Réddita est mihi pecúnia, en habétur in sacco. Et obstupefácti turbatíque, mútuo dixérunt: Quidnam est hoc quod fecit nobis Deus?
42	29	Venerúntque ad Jacob patrem suum in terram Chánaan, et narravérunt ei ómnia quæ accidíssent sibi, dicéntes:
42	30	Locútus est nobis dóminus terræ dure, et putávit nos exploratóres esse provínciæ.
42	31	Cui respóndimus: Pacífici sumus, nec ullas molímur insídias.
42	32	Duódecim fratres uno patre géniti sumus: unus non est super, mínimus cum patre nostro est in terra Chánaan.
42	33	Qui ait nobis: Sic probábo quod pacífici sitis: fratrem vestrum unum dimíttite apud me, et cibária dómibus vestris necessária súmite, et abíte,
42	34	fratrémque vestrum mínimum addúcite ad me, ut sciam quod non sitis exploratóres: et istum, qui tenétur in vínculis, recípere possítis: ac deínceps quæ vultis, eméndi habeátis licéntiam.
42	35	His dictis, cum fruménta effúnderent, sínguli reperérunt in ore saccórum ligátas pecúnias, exterritísque simul ómnibus,
42	36	dixit pater Jacob: Absque líberis me esse fecístis: Joseph non est super, Símeon tenétur in vínculis, et Bénjamin auferétis: in me hæc ómnia mala recidérunt.
42	37	Cui respóndit Ruben: Duos fílios meos intérfice, si non redúxero illum tibi: trade illum in manu mea, et ego eum tibi restítuam.
42	38	At ille: Non descéndet, inquit, fílius meus vobíscum: frater ejus mórtuus est, et ipse solus remánsit: si quid ei advérsi accíderit in terra ad quam pérgitis, deducétis canos meos cum dolóre ad ínferos.
43	1	Interim fames omnem terram veheménter premébat.
43	2	Consumptísque cibis quos ex Ægýpto detúlerant, dixit Jacob ad fílios suos: Revertímini, et émite nobis pauxíllum escárum.
43	3	Respóndit Judas: Denuntiávit nobis vir ille sub attestatióne jurisiurándi, dicens: Non vidébitis fáciem meam, nisi fratrem vestrum mínimum adduxéritis vobíscum.
43	4	Si ergo vis eum míttere nobíscum, pergémus páriter, et emémus tibi necessária:
43	5	sin autem non vis, non íbimus: vir enim, ut sæpe díximus, denuntiávit nobis, dicens: Non vidébitis fáciem meam absque fratre vestro mínimo.
43	6	Dixit eis Israël: In meam hoc fecístis misériam, ut indicarétis ei et álium habére vos fratrem.
43	7	At illi respondérunt: Interrogávit nos homo per órdinem nostram progéniem: si pater víveret: si haberémus fratrem: et nos respóndimus ei consequénter juxta id quod fúerat sciscitátus: numquid scire poterámus quod dictúrus esset: Addúcite fratrem vestrum vobíscum?
43	8	Judas quoque dixit patri suo: Mitte púerum mecum, ut proficiscámur, et possímus vívere: ne moriámur nos et párvuli nostri.
43	9	Ego suscípio púerum: de manu mea requíre illum: nisi redúxero, et reddídero eum tibi, ero peccáti reus in te omni témpore.
43	10	Si non intercessísset dilátio, jam vice áltera venissémus.
43	11	Igitur Israël pater eórum dixit ad eos: Si sic necésse est, fácite quod vultis: súmite de óptimis terræ frúctibus in vasis vestris, et deférte viro múnera, módicum resínæ, et mellis, et stóracis, stactes, et terebínthi, et amygdalárum.
43	12	Pecúniam quoque dúplicem ferte vobíscum: et illam, quam invenístis in sácculis, reportáte, ne forte erróre factum sit:
43	13	sed et fratrem vestrum tóllite, et ite ad virum.
43	14	Deus autem meus omnípotens fáciat vobis eum placábilem: et remíttat vobíscum fratrem vestrum quem tenet, et hunc Bénjamin: ego autem quasi orbátus absque líberis ero.
43	15	Tulérunt ergo viri múnera, et pecúniam dúplicem, et Bénjamin: descenderúntque in Ægýptum, et stetérunt coram Joseph.
43	16	Quos cum ille vidísset, et Bénjamin simul, præcépit dispensatóri domus suæ, dicens: Intróduc viros domum, et occíde víctimas, et ínstrue convívium: quóniam mecum sunt comestúri merídie.
43	17	Fecit ille quod sibi fúerat imperátum, et introdúxit viros domum.
43	18	Ibíque extérriti, dixérunt mútuo: Propter pecúniam, quam retúlimus prius in saccis nostris, introdúcti sumus: ut devólvat in nos calúmniam, et violénter subjíciat servitúti et nos, et ásinos nostros.
43	19	Quam ob rem in ipsis fóribus accedéntes ad dispensatórem domus,
43	20	locúti sunt: Orámus dómine ut áudias nos. Jam ante descéndimus ut emerémus escas:
43	21	quibus emptis, cum venissémus ad diversórium, aperúimus saccos nostros, et invénimus pecúniam in ore saccórum: quam nunc eódem póndere reportávimus.
43	22	Sed et áliud attúlimus argéntum, ut emámus quæ nobis necessária sunt: non est in nostra consciéntia quis posúerit eam in marsúpiis nostris.
43	23	At ille respóndit: Pax vobíscum, nolíte timére: Deus vester, et Deus patris vestri, dedit vobis thesáuros in saccis vestris: nam pecúniam, quam dedístis mihi, probátam ego hábeo. Eduxítque ad eos Símeon.
43	24	Et introdúctis domum, áttulit aquam, et lavérunt pedes suos, dedítque pábulum ásinis eórum.
43	25	Illi vero parábant múnera, donec ingrederétur Joseph merídie: audíerant enim quod ibi comestúri essent panem.
43	26	Igitur ingréssus est Joseph domum suam, obtulerúntque ei múnera, tenéntes in mánibus suis: et adoravérunt proni in terram.
43	27	At ille, cleménter resalutátis eis, interrogávit eos, dicens: Salvúsne est pater vester senex, de quo dixerátis mihi? adhuc vivit?
43	28	Qui respondérunt: Sospes est servus tuus pater noster, adhuc vivit. Et incurváti, adoravérunt eum.
43	29	Attóllens autem Joseph óculos, vidit Bénjamin fratrem suum uterínum, et ait: Iste est frater vester párvulus, de quo dixerátis mihi? Et rursum: Deus, inquit, misereátur tui, fili mi.
43	30	Festinavítque, quia commóta fúerant víscera ejus super fratre suo, et erumpébant lácrymæ: et intróiens cubículum flevit.
43	31	Rursúmque lota fácie egréssus, contínuit se, et ait: Pónite panes.
43	32	Quibus appósitis, seórsum Joseph, et seórsum frátribus, Ægýptiis quoque qui vescebántur simul, seórsum (illícitum est enim Ægýptiis comédere cum Hebrǽis, et profánum putant hujuscémodi convívium)
43	33	sedérunt coram eo, primogénitus juxta primogénita sua, et mínimus juxta ætátem suam. Et mirabántur nimis,
43	34	sumptis pártibus quas ab eo accéperant: majórque pars venit Bénjamin, ita ut quinque pártibus excéderet. Biberúntque et inebriáti sunt cum eo.
44	1	Præcépit autem Joseph dispensatóri domus suæ, dicens: Imple saccos eórum fruménto, quantum possunt cápere: et pone pecúniam singulórum in summitáte sacci.
44	2	Scyphum autem meum argénteum, et prétium quod dedit trítici, pone in ore sacci junióris. Factúmque est ita.
44	3	Et orto mane, dimíssi sunt cum ásinis suis.
44	4	Jamque urbem exíerant, et procésserant páululum: tunc Joseph accersíto dispensatóre domus, Surge, inquit, et perséquere viros: et apprehénsis dícito: Quare reddidístis malum pro bono?
44	5	Scyphus, quem furáti estis, ipse est in quo bibit dóminus meus, et in quo augurári solet: péssimam rem fecístis.
44	6	Fecit ille ut jússerat: et apprehénsis per órdinem locútus est.
44	7	Qui respondérunt: Quare sic lóquitur dóminus noster, ut servi tui tantum flagítii commíserint?
44	8	Pecúniam, quam invénimus in summitáte saccórum, reportávimus ad te de terra Chánaan: et quómodo cónsequens est ut furáti simus de domo dómini tui aurum vel argéntum?
44	9	Apud quemcúmque fúerit invéntum servórum tuórum quod quæris, moriátur, et nos érimus servi dómini nostri.
44	10	Qui dixit eis: Fiat juxta vestram senténtiam: apud quemcúmque fúerit invéntus, ipse sit servus meus, vos autem éritis innóxii.
44	11	Itaque festináto deponéntes in terram saccos, aperuérunt sínguli.
44	12	Quos scrutátus, incípiens a majóre usque ad mínimum, invénit scyphum in sacco Bénjamin.
44	13	At illi, scissis véstibus, oneratísque rursum ásinis, revérsi sunt in óppidum.
44	14	Primúsque Judas cum frátribus ingréssus est ad Joseph (necdum enim de loco abíerat) omnésque ante eum páriter in terram corruérunt.
44	15	Quibus ille ait: Cur sic ágere voluístis? an ignorátis quod non sit símilis mei in augurándi sciéntia?
44	16	Cui Judas: Quid respondébimus, inquit, dómino meo? vel quid loquémur, aut juste potérimus obténdere? Deus invénit iniquitátem servórum tuórum: en omnes servi sumus dómini mei, et nos, et apud quem invéntus est scyphus.
44	17	Respóndit Joseph: Absit a me ut sic agam: qui furátus est scyphum, ipse sit servus meus: vos autem abíte líberi ad patrem vestrum.
44	18	Accédens autem própius Judas, confidénter ait: Oro dómine mi, loquátur servus tuus verbum in áuribus tuis, et ne irascáris fámulo tuo: tu es enim post Pharaónem
44	19	dóminus meus. Interrogásti prius servos tuos: Habétis patrem aut fratrem?
44	20	Et nos respóndimus tibi dómino meo: Est nobis pater senex, et puer párvulus, qui in senectúte illíus natus est: cujus uterínus frater mórtuus est: et ipsum solum habet mater sua, pater vero ténere díligit eum.
44	21	Dixistíque servis tuis: Addúcite eum ad me, et ponam óculos meos super illum.
44	22	Suggéssimus dómino meo: Non potest puer relínquere patrem suum: si enim illum dimíserit, moriétur.
44	23	Et dixísti servis tuis: Nisi vénerit frater vester mínimus vobíscum, non vidébitis ámplius fáciem meam.
44	24	Cum ergo ascendissémus ad fámulum tuum patrem nostrum, narrávimus ei ómnia quæ locútus est dóminus meus.
44	25	Et dixit pater noster: Revertímini, et émite nobis parum trítici.
44	26	Cui díximus: Ire non póssumus: si frater noster mínimus descénderit nobíscum, proficiscémur simul: alióquin illo absénte, non audémus vidére fáciem viri.
44	27	Ad quæ ille respóndit: Vos scitis quod duos genúerit mihi uxor mea.
44	28	Egréssus est unus, et dixístis: Béstia devorávit eum: et hucúsque non compáret.
44	29	Si tuléritis et istum, et áliquid ei in via contígerit, deducétis canos meos cum mœróre ad ínferos.
44	30	Igitur si intrávero ad servum tuum patrem nostrum, et puer defúerit (cum ánima illíus ex hujus ánima péndeat),
44	31	viderítque eum non esse nobíscum, moriétur, et dedúcent fámuli tui canos ejus cum dolóre ad ínferos.
44	32	Ego próprie servus tuus sim qui in meam hunc recépi fidem, et spopóndi dicens: Nisi redúxero eum, peccáti reus ero in patrem meum omni témpore.
44	33	Manébo ítaque servus tuus pro púero in ministério dómini mei, et puer ascéndat cum frátribus suis.
44	34	Non enim possum redíre ad patrem meum, absénte púero: ne calamitátis, quæ oppressúra est patrem meum, testis assístam.
45	1	Non se póterat ultra cohibére Joseph multis coram astántibus: unde præcépit ut egrederéntur cuncti foras, et nullus interésset aliénus agnitióni mútuæ.
45	2	Elevavítque vocem cum fletu, quam audiérunt Ægýptii, omnísque domus Pharaónis.
45	3	Et dixit frátribus suis: Ego sum Joseph: adhuc pater meus vivit? Non póterant respondére fratres nímio terróre pertérriti.
45	4	Ad quos ille cleménter: Accédite, inquit, ad me. Et cum accessíssent prope: Ego sum, ait, Joseph, frater vester, quem vendidístis in Ægýptum.
45	5	Nolíte pavére, neque vobis durum esse videátur quod vendidístis me in his regiónibus: pro salúte enim vestra misit me Deus ante vos in Ægýptum.
45	6	Biénnium est enim quod cœpit fames esse in terra: et adhuc quinque anni restant, quibus nec arári póterit, nec meti.
45	7	Præmisítque me Deus ut reservémini super terram, et escas ad vivéndum habére possítis.
45	8	Non vestro consílio, sed Dei voluntáte huc missum sum: qui fecit me quasi patrem Pharaónis, et dóminum univérsæ domus ejus, ac príncipem in omni terra Ægýpti.
45	9	Festináte, et ascéndite ad patrem meum, et dicétis ei: Hæc mandat fílius tuus Joseph: Deus fecit me dóminum univérsæ terræ Ægýpti: descénde ad me, ne moréris,
45	10	et habitábis in terra Gessen: erísque juxta me tu, et fílii tui, et fílii filiórum tuórum, oves tuæ, et arménta tua, et univérsa quæ póssides.
45	11	Ibíque te pascam (adhuc enim quinque anni resídui sunt famis) ne et tu péreas, et domus tua, et ómnia quæ póssides.
45	12	En óculi vestri, et óculi fratris mei Bénjamin, vident quod os meum loquátur ad vos.
45	13	Nuntiáte patri meo univérsam glóriam meam, et cuncta quæ vidístis in Ægýpto: festináte, et addúcite eum ad me.
45	14	Cumque amplexátus recidísset in collum Bénjamin fratris sui, flevit: illo quoque simíliter flente super collum ejus.
45	15	Osculatúsque est Joseph omnes fratres suos, et plorávit super síngulos: post quæ ausi sunt loqui ad eum.
45	16	Auditúmque est, et célebri sermóne vulgátum in aula regis: Venérunt fratres Joseph: et gavísus est Phárao, atque omnis família ejus.
45	17	Dixítque ad Joseph ut imperáret frátribus suis, dicens: Onerántes juménta, ite in terram Chánaan,
45	18	et tóllite inde patrem vestrum et cognatiónem, et veníte ad me: et ego dabo vobis ómnia bona Ægýpti, ut comedátis medúllam terræ.
45	19	Prǽcipe étiam ut tollant plaustra de terra Ægýpti, ad subvectiónem parvulórum suórum ac cónjugum: et dícito: Tóllite patrem vestrum, et properáte quantócius veniéntes.
45	20	Nec dimittátis quidquam de supelléctili vestra: quia omnes opes Ægýpti vestræ erunt.
45	21	Fecerúntque fílii Israël ut eis mandátum fúerat. Quibus dedit Joseph plaustra, secúndum Pharaónis impérium, et cibária in itínere.
45	22	Síngulis quoque proférri jussit binas stolas: Bénjamin vero dedit trecéntos argénteos cum quinque stolis óptimis:
45	23	tantúmdem pecúniæ et véstium mittens patri suo, addens et ásinos decem, qui subvéherent ex ómnibus divítiis Ægýpti: et tótidem ásinas, tríticum in itínere, panésque portántes.
45	24	Dimísit ergo fratres suos, et proficiscéntibus ait: Ne irascámini in via.
45	25	Qui ascendéntes ex Ægýpto, venérunt in terram Chánaan ad patrem suum Jacob.
45	26	Et nuntiavérunt ei, dicéntes: Joseph fílius tuus vivit: et ipse dominátur in omni terra Ægýpti. Quo audíto Jacob, quasi de gravi somno evígilans, tamen non credébat eis.
45	27	Illi ecóntra referébant omnem órdinem rei. Cumque vidísset plaustra et univérsa, quæ míserat, revíxit spíritus ejus,
45	28	et ait: Súfficit mihi si adhuc Joseph fílius meus vivit: vadam, et vidébo illum ántequam móriar.
46	1	Profectúsque Israël cum ómnibus quæ habébat, venit ad Púteum juraménti: et mactátis ibi víctimis Deo patris sui Isaac,
46	2	audívit eum per visiónem noctis vocántem se, et dicéntem sibi: Jacob, Jacob. Cui respóndit: Ecce adsum.
46	3	Ait illi Deus: Ego sum fortíssimus Deus patris tui: noli timére, descénde in Ægýptum, quia in gentem magnam fáciam te ibi.
46	4	Ego descéndam tecum illuc, et ego inde addúcam te reverténtem: Joseph quoque ponet manus suas super óculos tuos.
46	5	Surréxit autem Jacob a Púteo juraménti: tulerúntque eum fílii cum párvulis et uxóribus suis in plaustris quæ míserat Phárao ad portándum senem,
46	6	et ómnia quæ posséderat in terra Chánaan: venítque in Ægýptum cum omni sémine suo,
46	7	fílii ejus, et nepótes, fíliæ, et cuncta simul progénies.
46	8	Hæc sunt autem nómina filiórum Israël, qui ingréssi sunt in Ægýptum, ipse cum líberis suis. Primogénitus Ruben.
46	9	Fílii Ruben: Henoch et Phallu et Hesron et Charmi.
46	10	Fílii Símeon: Jámuel et Jamin et Ahod, et Jachin et Sohar, et Saul fílius Chanaanítidis.
46	11	Fílii Levi: Gerson et Caath et Merári.
46	12	Fílii Juda: Her et Onan et Sela et Phares et Zara: mórtui sunt autem Her et Onan in terra Chánaan. Natíque sunt fílii Phares: Hesron et Hamul.
46	13	Fílii Issachar: Thola et Phua et Job et Semron.
46	14	Fílii Zábulon: Sared et Elon et Jáhelel.
46	15	Hi fílii Liæ quos génuit in Mesopotámia Sýriæ cum Dina fília sua: omnes ánimæ filiórum ejus et filiárum, trigínta tres.
46	16	Fílii Gad: Séphion et Haggi et Suni et Esebon et Heri et Aródi et Aréli.
46	17	Fílii Aser: Jamne et Jésua et Jéssui et Béria, Sara quoque soror eórum. Fílii Béria: Heber et Mélchiel.
46	18	Hi fílii Zelphæ, quam dedit Laban Liæ fíliæ suæ: et hos génuit Jacob sédecim ánimas.
46	19	Fílii Rachel uxóris Jacob: Joseph et Bénjamin.
46	20	Natíque sunt Joseph fílii in terra Ægýpti, quos génuit ei Aseneth fília Putíphare sacerdótis Heliopóleos: Manásses et Ephraim.
46	21	Fílii Bénjamin: Bela et Bechor et Asbel et Gera et Náaman et Echi et Ros et Mophim et Ophim et Ared.
46	22	Hi fílii Rachel quos génuit Jacob: omnes ánimæ, quatuórdecim.
46	23	Fílii Dan: Husim.
46	24	Fílii Néphthali: Jásiel et Guni et Jeser et Sallem.
46	25	Hi fílii Balæ, quam dedit Laban Rachéli fíliæ suæ: et hos génuit Jacob: omnes ánimæ, septem.
46	26	Cunctæ ánimæ, quæ ingréssæ sunt cum Jacob in Ægýptum, et egréssæ sunt de fémore illíus, absque uxóribus filiórum ejus, sexagínta sex.
46	27	Fílii autem Joseph, qui nati sunt ei in terra Ægýpti, ánimæ duæ. Omnes ánimæ domus Jacob, quæ ingréssæ sunt in Ægýptum, fuére septuagínta.
46	28	Misit autem Judam ante se ad Joseph, ut nuntiáret ei, et occúrreret in Gessen.
46	29	Quo cum pervenísset, juncto Joseph curru suo, ascéndit óbviam patri suo ad eúmdem locum: vidénsque eum, írruit super collum ejus, et inter ampléxus flevit.
46	30	Dixítque pater ad Joseph: Jam lætus móriar, quia vidi fáciem tuam, et supérstitem te relínquo.
46	31	At ille locútus est ad fratres suos, et ad omnem domum patris sui: Ascéndam, et nuntiábo Pharaóni, dicámque ei: Fratres mei, et domus patris mei, qui erant in terra Chánaan, venérunt ad me:
46	32	et sunt viri pastóres óvium, curámque habent alendórum gregum: pécora sua, et arménta, et ómnia quæ habére potuérunt, adduxérunt secum.
46	33	Cumque vocáverit vos, et díxerit: Quod est opus vestrum?
46	34	respondébitis: Viri pastóres sumus servi tui, ab infántia nostra usque in præsens, et nos et patres nostri. Hæc autem dicétis, ut habitáre possítis in terra Gessen: quia detestántur Ægýptii omnes pastóres óvium.
47	1	Ingréssus ergo Joseph nuntiávit Pharaóni, dicens: Pater meus et fratres, oves eórum et arménta, et cuncta quæ póssident, venérunt de terra Chánaan: et ecce consístunt in terra Gessen.
47	2	Extrémos quoque fratrum suórum quinque viros constítuit coram rege:
47	3	quos ille interrogávit: Quid habétis óperis? Respondérunt: Pastóres óvium sumus servi tui, et nos, et patres nostri.
47	4	Ad peregrinándum in terra tua venímus: quóniam non est herba grégibus servórum tuórum, ingravescénte fame in terra Chánaan: petimúsque ut esse nos júbeas servos tuos in terra Gessen.
47	5	Dixit ítaque rex ad Joseph: Pater tuus et fratres tui venérunt ad te.
47	6	Terra Ægýpti in conspéctu tuo est: in óptimo loco fac eos habitáre, et trade eis terram Gessen. Quod si nosti in eis esse viros indústrios, constítue illos magístros pécorum meórum.
47	7	Post hæc introdúxit Joseph patrem suum ad regem, et státuit eum coram eo: qui benedícens illi,
47	8	et interrogátus ab eo: Quot sunt dies annórum vitæ tuæ?
47	9	respóndit: Dies peregrinatiónis meæ centum trigínta annórum sunt, parvi et mali, et non pervenérunt usque ad dies patrum meórum quibus peregrináti sunt.
47	10	Et benedícto rege, egréssus est foras.
47	11	Joseph vero patri et frátribus suis dedit possessiónem in Ægýpto in óptimo terræ loco, Ramésses, ut præcéperat Phárao.
47	12	Et alébat eos, omnémque domum patris sui, præbens cibária síngulis.
47	13	In toto enim orbe panis déerat, et opprésserat fames terram, máxime Ægýpti et Chánaan.
47	14	E quibus omnem pecúniam congregávit pro venditióne fruménti, et íntulit eam in ærárium regis.
47	15	Cumque defecísset emptóribus prétium, venit cuncta Ægýptus ad Joseph, dicens: Da nobis panes: quare mórimur coram te, deficiénte pecúnia?
47	16	Quibus ille respóndit: Addúcite pécora vestra, et dabo vobis pro eis cibos, si prétium non habétis.
47	17	Quæ cum adduxíssent, dedit eis aliménta pro equis, et óvibus, et bobus, et ásinis: sustentavítque eos illo anno pro commutatióne pécorum.
47	18	Venérunt quoque anno secúndo, et dixérunt ei: Non celábimus dóminum nostrum quod deficiénte pecúnia, pécora simul defecérunt: nec clam te est, quod absque corpóribus et terra nihil habeámus.
47	19	Cur ergo moriémur te vidénte? et nos et terra nostra tui érimus: eme nos in servitútem régiam, et præbe sémina, ne pereúnte cultóre redigátur terra in solitúdinem.
47	20	Emit ígitur Joseph omnem terram Ægýpti, vendéntibus síngulis possessiónes suas præ magnitúdine famis. Subjecítque eam Pharaóni,
47	21	et cunctos pópulos ejus a novíssimis términis Ægýpti usque ad extrémos fines ejus,
47	22	præter terram sacerdótum, quæ a rege trádita fúerat eis: quibus et statúta cibária ex hórreis públicis præbebántur, et idcírco non sunt compúlsi véndere possessiónes suas.
47	23	Dixit ergo Joseph ad pópulos: En ut cérnitis, et vos et terram vestram Phárao póssidet: accípite sémina, et sérite agros,
47	24	ut fruges habére possítis. Quintam partem regi dábitis: quátuor réliquas permítto vobis in seméntem, et in cibum famíliis et líberis vestris.
47	25	Qui respondérunt: Salus nostra in manu tua est: respíciat nos tantum dóminus noster, et læti serviémus regi.
47	26	Ex eo témpore usque in præséntem diem, in univérsa terra Ægýpti régibus quinta pars sólvitur, et factum est quasi in legem, absque terra sacerdotáli, quæ líbera ab hac conditióne fuit.
47	27	Habitávit ergo Israël in Ægýpto, id est, in terra Gessen, et possédit eam: auctúsque est, et multiplicátus nimis.
47	28	Et vixit in ea decem et septem annis: factíque sunt omnes dies vitæ illíus, centum quadragínta septem annórum.
47	29	Cumque appropinquáre cérneret diem mortis suæ, vocávit fílium suum Joseph, et dixit ad eum: Si invéni grátiam in conspéctu tuo, pone manum tuam sub fémore meo: et fácies mihi misericórdiam et veritátem, ut non sepélias me in Ægýpto:
47	30	sed dórmiam cum pátribus meis, et áuferas me de terra hac, condásque in sepúlcro majórum meórum. Cui respóndit Joseph: Ego fáciam quod jussísti.
47	31	Et ille: Jura ergo, inquit, mihi. Quo juránte, adorávit Israël Deum, convérsus ad léctuli caput.
48	1	His ita transáctis, nuntiátum est Joseph quod ægrotáret pater suus: qui, assúmptis duóbus fíliis Manásse et Ephraim, ire perréxit.
48	2	Dictúmque est seni: Ecce fílius tuus Joseph venit ad te. Qui confortátus sedit in léctulo.
48	3	Et ingrésso ad se ait: Deus omnípotens appáruit mihi in Luza, quæ est in terra Chánaan: benedixítque mihi,
48	4	et ait: Ego te augébo et multiplicábo, et fáciam te in turbas populórum: dabóque tibi terram hanc, et sémini tuo post te in possessiónem sempitérnam.
48	5	Duo ergo fílii tui, qui nati sunt tibi in terra Ægýpti ántequam huc venírem ad te, mei erunt: Ephraim et Manásses, sicut Ruben et Símeon reputabúntur mihi.
48	6	Réliquos autem quos genúeris post eos, tui erunt, et nómine fratrum suórum vocabúntur in possessiónibus suis.
48	7	Mihi enim, quando veniébam de Mesopotámia, mórtua est Rachel in terra Chánaan in ipso itínere, erátque vernum tempus: et ingrediébar Ephratam, et sepelívi eam juxta viam Ephratæ, quæ álio nómine appellátur Béthlehem.
48	8	Videns autem fílios ejus dixit ad eum: Qui sunt isti?
48	9	Respóndit: Fílii mei sunt, quos donávit mihi Deus in hoc loco. Adduc, inquit, eos ad me, ut benedícam illis.
48	10	Oculi enim Israël caligábant præ nímia senectúte, et clare vidére non póterat. Applicitósque ad se, deosculátus et circumpléxus eos,
48	11	dixit ad fílium suum: Non sum fraudátus aspéctu tuo: ínsuper osténdit mihi Deus semen tuum.
48	12	Cumque tulísset eos Joseph de grémio patris, adorávit pronus in terram.
48	13	Et pósuit Ephraim ad déxteram suam, id est, ad sinístram Israël: Manássen vero in sinístra sua, ad déxteram scílicet patris, applicuítque ambos ad eum.
48	14	Qui exténdens manum déxteram, pósuit super caput Ephraim minóris fratris: sinístram autem super caput Manásse qui major natu erat, commútans manus.
48	15	Benedixítque Jacob fíliis Joseph, et ait: Deus, in cujus conspéctu ambulavérunt patres mei Abraham, et Isaac, Deus qui pascit me ab adolescéntia mea usque in præséntem diem:
48	16	ángelus, qui éruit me de cunctis malis, benedícat púeris istis: et invocétur super eos nomen meum, nómina quoque patrum meórum Abraham et Isaac, et crescant in multitúdinem super terram.
48	17	Videns autem Joseph quod posuísset pater suus déxteram manum super caput Ephraim, gráviter accépit: et apprehénsam manum patris leváre conátus est de cápite Ephraim, et transférre super caput Manásse.
48	18	Dixítque ad patrem: Non ita cónvenit, pater: quia hic est primogénitus, pone déxteram tuam super caput ejus.
48	19	Qui rénuens, ait: Scio fili mi, scio: et iste quidem erit in pópulos, et multiplicábitur: sed frater ejus minor, major erit illo: et semen illíus crescet in gentes.
48	20	Benedixítque eis in témpore illo, dicens: In te benedicétur Israël, atque dicétur: Fáciat tibi Deus sicut Ephraim, et sicut Manásse. Constituítque Ephraim ante Manássen.
48	21	Et ait ad Joseph fílium suum: En ego mórior, et erit Deus vobíscum, reducétque vos ad terram patrum vestrórum.
48	22	Do tibi partem unam extra fratres tuos, quam tuli de manu Amorrhǽi in gládio et arcu meo.
49	1	Vocávit autem Jacob fílios suos, et ait eis: Congregámini, ut annúntiem quæ ventúra sunt vobis in diébus novíssimis.
49	2	Congregámini, et audíte fílii Jacob, audíte Israël patrem vestrum:
49	3	Ruben primogénitus meus, tu fortitúdo mea, et princípium dolóris mei: prior in donis, major in império.
49	4	Effúsus es sicut aqua, non crescas: quia ascendísti cubíle patris tui, et maculásti stratum ejus.
49	5	Símeon et Levi fratres: vasa iniquitátis bellántia.
49	6	In consílium eórum non véniat ánima mea, et in cœtu illórum non sit glória mea: quia in furóre suo occidérunt virum, et in voluntáte sua suffodérunt murum.
49	7	Maledíctus furor eórum, quia pértinax: et indignátio eórum, quia dura: dívidam eos in Jacob, et dispérgam eos in Israël.
49	8	Juda, te laudábunt fratres tui: manus tua in cervícibus inimicórum tuórum, adorábunt te fílii patris tui.
49	9	Cátulus leónis Juda: ad prædam fili mi ascendísti: requiéscens accubuísti ut leo, et quasi leǽna: quis suscitábit eum?
49	10	Non auferétur sceptrum de Juda, et dux de fémore ejus, donec véniat qui mitténdus est, et ipse erit exspectátio géntium.
49	11	Ligans ad víneam pullum suum, et ad vitem, o fili mi, ásinam suam. Lavábit in vino stolam suam, et in sánguine uvæ pállium suum.
49	12	Pulchrióres sunt óculi ejus vino, et dentes ejus lacte candidióres.
49	13	Zábulon in líttore maris habitábit, et in statióne návium pertíngens usque ad Sidónem.
49	14	Issachar ásinus fortis áccubans inter términos.
49	15	Vidit réquiem quod esset bona: et terram quod óptima: et suppósuit húmerum suum ad portándum, factúsque est tribútis sérviens.
49	16	Dan judicábit pópulum suum sicut et ália tribus in Israël.
49	17	Fiat Dan cóluber in via, cerástes in sémita, mordens úngulas equi, ut cadat ascénsor ejus retro.
49	18	Salutáre tuum exspectábo Dómine.
49	19	Gad, accínctus prœliabátur ante eum: et ipse accingétur retrórsum.
49	20	Aser, pinguis panis ejus, et præbébit delícias régibus.
49	21	Néphthali, cervus emíssus, et dans elóquia pulchritúdinis.
49	22	Fílius accréscens Joseph, fílius accréscens et decórus aspéctu: fíliæ discurrérunt super murum.
49	23	Sed exasperavérunt eum, et jurgáti sunt, inviderúntque illi habéntes jácula.
49	24	Sedit in forti arcus ejus, et dissolúta sunt víncula brachiórum et mánuum illíus per manus poténtis Jacob: inde pastor egréssus est, lapis Israël.
49	25	Deus patris tui erit adjútor tuus, et omnípotens benedícet tibi benedictiónibus cæli désuper, benedictiónibus abýssi jacéntis deórsum, benedictiónibus úberum et vulvæ.
49	26	Benedictiónes patris tui confortátæ sunt benedictiónibus patrum ejus, donec veníret desidérium cóllium æternórum: fiant in cápite Joseph, et in vértice Nazarǽi inter fratres suos.
49	27	Bénjamin lupus rapax, mane cómedet prædam, et véspere dívidet spólia.
49	28	Omnes hi in tríbubus Israël duódecim: hæc locútus est eis pater suus, benedixítque síngulis benedictiónibus própriis.
49	29	Et præcépit eis, dicens: Ego cóngregor ad pópulum meum: sepelíte me cum pátribus meis in spelúnca dúplici quæ est in agro Ephron Hethǽi,
49	30	contra Mambre in terra Chánaan, quam emit Abraham cum agro ab Ephron Hethǽo in possessiónem sepúlcri.
49	31	Ibi sepeliérunt eum, et Saram uxórem ejus: ibi sepúltus est Isaac cum Rebécca cónjuge sua: ibi et Lia cóndita jacet.
49	32	Finitísque mandátis quibus fílios instruébat, collégit pedes suos super léctulum, et óbiit: appositúsque est ad pópulum suum.
50	1	Quod cernens Joseph, ruit super fáciem patris, flens et deósculans eum.
50	2	Præcepítque servis suis médicis ut aromátibus condírent patrem.
50	3	Quibus jussa expléntibus, transiérunt quadragínta dies: iste quippe mos erat cadáverum conditórum: flevítque eum Ægýptus septuagínta diébus.
50	4	Et expléto planctus témpore, locútus est Joseph ad famíliam Pharaónis: Si invéni grátiam in conspéctu vestro, loquímini in áuribus Pharaónis:
50	5	eo quod pater meus adjuráverit me, dicens: En mórior: in sepúlcro meo, quod fodi mihi in terra Chánaan, sepélies me. Ascéndam ígitur, et sepéliam patrem meum, ac revértar.
50	6	Dixítque ei Phárao: Ascénde, et sépeli patrem tuum sicut adjurátus es.
50	7	Quo ascendénte, iérunt cum eo omnes senes domus Pharaónis, cunctíque majóres natu terræ Ægýpti:
50	8	domus Joseph cum frátribus suis, absque párvulis, et grégibus atque arméntis, quæ derelíquerant in terra Gessen.
50	9	Hábuit quoque in comitátu currus et équites: et facta est turba non módica.
50	10	Venerúntque ad Aream Atad, quæ sita est trans Jordánem: ubi celebrántes exséquias planctu magno atque veheménti implevérunt septem dies.
50	11	Quod cum vidíssent habitatóres terræ Chánaan, dixérunt: Planctus magnus est iste Ægýptiis. Et idcírco vocátum est nomen loci illíus, Planctus Ægýpti.
50	12	Fecérunt ergo fílii Jacob sicut præcéperat eis:
50	13	et portántes eum in terram Chánaan, sepeliérunt eum in spelúnca dúplici, quam émerat Abraham cum agro in possessiónem sepúlcri ab Ephron Hethǽo, contra fáciem Mambre.
50	14	Reversúsque est Joseph in Ægýptum cum frátribus suis, et omni comitátu, sepúlto patre.
50	15	Quo mórtuo, timéntes fratres ejus, et mútuo colloquéntes: Ne forte memor sit injúriæ quam passus est, et reddat nobis omne malum quod fécimus,
50	16	mandavérunt ei dicéntes: Pater tuus præcépit nobis ántequam morerétur,
50	17	ut hæc tibi verbis illíus dicerémus: Obsecro ut obliviscáris scéleris fratrum tuórum, et peccáti atque malítiæ quam exercuérunt in te: nos quoque orámus ut servis Dei patris tui dimíttas iniquitátem hanc. Quibus audítis flevit Joseph.
50	18	Venerúntque ad eum fratres sui: et proni adorántes in terram, dixérunt: Servi tui sumus.
50	19	Quibus ille respóndit: Nolíte timére: num Dei póssumus resístere voluntáti?
50	20	Vos cogitástis de me malum: sed Deus vertit illud in bonum, ut exaltáret me, sicut in præsentiárum cérnitis, et salvos fáceret multos pópulos.
50	21	Nolíte timére: ego pascam vos et párvulos vestros: consolatúsque est eos, et blande ac léniter est locútus.
50	22	Et habitávit in Ægýpto cum omni domo patris sui: vixítque centum decem annis. Et vidit Ephraim fílios usque ad tértiam generatiónem. Fílii quoque Machir fílii Manásse nati sunt in génibus Joseph.
50	23	Quibus transáctis, locútus est frátribus suis: Post mortem meam Deus visitábit vos, et ascéndere vos fáciet de terra ista ad terram quam jurávit Abraham, Isaac et Jacob.
50	24	Cumque adjurásset eos atque dixísset: Deus visitábit vos, asportáte ossa mea vobíscum de loco isto:
50	25	mórtuus est, explétis centum decem vitæ suæ annis. Et cónditus aromátibus, repósitus est in lóculo in Ægýpto.
