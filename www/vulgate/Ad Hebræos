1	1	Multifáriam, multísque modis olim Deus loquens pátribus in prophétis:
1	2	novíssime, diébus istis locútus est nobis in Fílio, quem constítuit herédem universórum, per quem fecit et sǽcula:
1	3	qui cum sit splendor glóriæ, et figúra substántiæ ejus, portánsque ómnia verbo virtútis suæ, purgatiónem peccatórum fáciens, sedet ad déxteram majestátis in excélsis:
1	4	tanto mélior ángelis efféctus, quanto differéntius præ illis nomen hereditávit.
1	5	Cui enim dixit aliquándo angelórum: Fílius meus es tu, ego hódie génui te? Et rursum: Ego ero illi in patrem, et ipse erit mihi in fílium?
1	6	Et cum íterum introdúcit primogénitum in orbem terræ, dicit: Et adórent eum omnes ángeli Dei.
1	7	Et ad ángelos quidem dicit: Qui facit ángelos suos spíritus, et minístros suos flammam ignis.
1	8	Ad Fílium autem: Thronus tuus Deus in sǽculum sǽculi: virga æquitátis, virga regni tui.
1	9	Dilexísti justítiam, et odísti iniquitátem: proptérea unxit te Deus, Deus tuus, óleo exsultatiónis præ particípibus tuis.
1	10	Et: Tu in princípio Dómine terram fundásti: et ópera mánuum tuárum sunt cæli.
1	11	Ipsi períbunt, tu autem permanébis, et omnes ut vestiméntum veteráscent:
1	12	et velut amíctum mutábis eos, et mutabúntur: tu autem idem ipse es, et anni tui non defícient.
1	13	Ad quem autem angelórum dixit aliquándo: Sede a dextris meis, quoadúsque ponam inimícos tuos scabéllum pedum tuórum?
1	14	Nonne omnes sunt administratórii spíritus, in ministérium missi propter eos, qui hereditátem cápient salútis?
2	1	Proptérea abundántius opórtet observáre nos ea, quæ audívimus, ne forte pereffluámus.
2	2	Si enim qui per ángelos dictus est sermo, factus est firmus, et omnis prævaricátio, et inobediéntia accépit justam mercédis retributiónem:
2	3	quómodo nos effugiémus si tantam neglexérimus salútem? quæ cum inítium accepísset enarrári per Dóminum ab eis, qui audiérunt, in nos confirmáta est,
2	4	contestánte Deo signis et porténtis, et váriis virtútibus, et Spíritus sancti distributiónibus secúndum suam voluntátem.
2	5	Non enim ángelis subjécit Deus orbem terræ futúrum, de quo lóquimur.
2	6	Testátus est autem in quodam loco quis, dicens: Quid est homo quod memor es ejus, aut fílius hóminis quóniam vísitas eum?
2	7	Minuísti eum paulo minus ab ángelis: glória et honóre coronásti eum: et constituísti eum super ópera mánuum tuárum.
2	8	Omnia subjecísti sub pédibus ejus. In eo enim quod ómnia ei subjécit, nihil dimísit non subjéctum ei. Nunc autem necdum vidémus ómnia subjécta ei.
2	9	Eum autem, qui módico quam ángeli minorátus est, vidémus Jesum propter passiónem mortis, glória et honóre coronátum: ut grátia Dei, pro ómnibus gustáret mortem.
2	10	Decébat enim eum, propter quem ómnia, et per quem ómnia, qui multos fílios in glóriam addúxerat, auctórem salútis eórum per passiónem consummáre.
2	11	Qui enim sanctíficat, et qui sanctificántur, ex uno omnes. Propter quam causam non confúnditur fratres eos vocáre, dicens:
2	12	Nuntiábo nomen tuum frátribus meis: in médio ecclésiæ laudábo te.
2	13	Et íterum: Ego ero fidens in eum. Et íterum: Ecce ego, et púeri mei, quos dedit mihi Deus.
2	14	Quia ergo púeri communicavérunt carni, et sánguini, et ipse simíliter participávit eísdem: ut per mortem destrúeret eum, qui habébat mortis impérium, id est, diábolum:
2	15	et liberáret eos, qui timóre mortis per totam vitam obnóxii erant servitúti.
2	16	Nusquam enim ángelos apprehéndit, sed semen Abrahæ apprehéndit.
2	17	Unde débuit per ómnia frátribus similári, ut miséricors fíeret, et fidélis póntifex ad Deum, ut repropitiáret delícta pópuli.
2	18	In eo enim, in quo passus est ipse et tentátus, potens est et eis, qui tentántur, auxiliári.
3	1	Unde fratres sancti, vocatiónis cæléstis partícipes, consideráte Apóstolum, et pontíficem confessiónis nostræ Jesum:
3	2	qui fidélis est ei, qui fecit illum, sicut et Móyses in omni domo ejus.
3	3	Amplióris enim glóriæ iste præ Móyse dignus est hábitus, quanto ampliórem honórem habet domus, qui fabricávit illam.
3	4	Omnis namque domus fabricátur ab áliquo: qui autem ómnia creávit, Deus est.
3	5	Et Móyses quidem fidélis erat in tota domo ejus tamquam fámulus, in testimónium eórum, quæ dicénda erant:
3	6	Christus vero tamquam fílius in domo sua: quæ domus sumus nos, si fidúciam, et glóriam spei usque ad finem, firmam retineámus.
3	7	Quaprópter sicut dicit Spíritus sanctus: Hódie si vocem ejus audiéritis,
3	8	nolíte obduráre corda vestra, sicut in exacerbatióne secúndum diem tentatiónis in desérto,
3	9	ubi tentavérunt me patres vestri: probavérunt, et vidérunt ópera mea
3	10	quadragínta annis: propter quod infénsus fui generatióni huic, et dixi: Semper errant corde. Ipsi autem non cognovérunt vias meas,
3	11	sicut jurávi in ira mea: Si introíbunt in réquiem meam.
3	12	Vidéte fratres, ne forte sit in áliquo vestrum cor malum incredulitátis, discedéndi a Deo vivo:
3	13	sed adhortámini vosmetípsos per síngulos dies, donec Hódie cognominátur, ut non obdurétur quis ex vobis fallácia peccáti.
3	14	Partícipes enim Christi effécti sumus, si tamen inítium substántiæ ejus usque ad finem firmum retineámus.
3	15	Dum dícitur: Hódie si vocem ejus audiéritis, nolíte obduráre corda vestra, quemádmodum in illa exacerbatióne.
3	16	Quidam enim audiéntes exacerbavérunt: sed non univérsi qui profécti sunt ex Ægýpto per Móysen.
3	17	Quibus autem infénsus est quadragínta annis? Nonne illis, qui peccavérunt, quorum cadávera prostráta sunt in desérto?
3	18	Quibus autem jurávit non introíre in réquiem ipsíus, nisi illis, qui incréduli fuérunt?
3	19	Et vidémus, quia non potuérunt introíre propter incredulitátem.
4	1	Timeámus ergo ne forte relícta pollicitatióne introëúndi in réquiem ejus, existimétur áliquis ex vobis deésse.
4	2	Etenim et nobis nuntiátum est, quemádmodum et illis: sed non prófuit illis sermo audítus, non admístus fídei ex iis, quæ audiérunt.
4	3	Ingrediémur enim in réquiem, qui credídimus: quemádmodum dixit: Sicut jurávi in ira mea: Si introíbunt in réquiem meam: et quidem opéribus ab institutióne mundi perféctis.
4	4	Dixit enim in quodam loco de die séptima sic: Et requiévit Deus die séptima ab ómnibus opéribus suis.
4	5	Et in isto rursum: Si introíbunt in réquiem meam.
4	6	Quóniam ergo súperest introíre quosdam in illam, et ii, quibus prióribus annuntiátum est, non introiérunt propter incredulitátem:
4	7	íterum términat diem quemdam, Hódie, in David dicéndo, post tantum témporis, sicut supra dictum est: Hódie si vocem ejus audiéritis, nolíte obduráre corda vestra.
4	8	Nam si eis Jesus réquiem præstitísset, numquam de ália loquerétur, posthac, die.
4	9	Itaque relínquitur sabbatísmus pópulo Dei.
4	10	Qui enim ingréssus est in réquiem ejus, étiam ipse requiévit ab opéribus suis, sicut a suis Deus.
4	11	Festinémus ergo íngredi in illam réquiem: ut ne in idípsum quis íncidat incredulitátis exémplum.
4	12	Vivus est enim sermo Dei, et éfficax, et penetrabílior omni gládio ancípiti: et pertíngens usque ad divisiónem ánimæ ac spíritus, compágum quoque ac medullárum, et discrétor cogitatiónum et intentiónum cordis.
4	13	Et non est ulla creatúra invisíbilis in conspéctu ejus: ómnia autem nuda et apérta sunt óculis ejus, ad quem nobis sermo.
4	14	Habéntes ergo pontíficem magnum, qui penetrávit cælos, Jesum Fílium Dei, teneámus confessiónem.
4	15	Non enim habémus pontíficem, qui non possit cómpati infirmitátibus nostris: tentátum autem per ómnia pro similitúdine absque peccáto.
4	16	Adeámus ergo cum fidúcia ad thronum grátiæ: ut misericórdiam consequámur, et grátiam inveniámus in auxílio opportúno.
5	1	Omnis namque póntifex ex homínibus assúmptus, pro homínibus constitúitur in iis, quæ sunt ad Deum, ut ófferat dona, et sacrifícia pro peccátis:
5	2	qui condolére possit iis, qui ignórant, et errant: quóniam et ipse circúmdatus est infirmitáte:
5	3	et proptérea debet, quemádmodum pro pópulo, ita étiam et pro semetípso offérre pro peccátis.
5	4	Nec quisquam sumit sibi honórem, sed qui vocátur a Deo, tamquam Aaron.
5	5	Sic et Christus non semetípsum clarificávit ut póntifex fíeret: sed qui locútus est ad eum: Fílius meus es tu, ego hódie génui te.
5	6	Quemádmodum et in álio loco dicit: Tu es sacérdos in ætérnum, secúndum órdinem Melchísedech.
5	7	Qui in diébus carnis suæ preces, supplicationésque ad eum, qui possit illum salvum fácere a morte, cum clamóre válido, et lácrymis ófferens, exaudítus est pro sua reveréntia.
5	8	Et quidem cum esset Fílius Dei, dídicit ex iis, quæ passus est, obediéntiam:
5	9	et consummátus, factus est ómnibus obtemperántibus sibi, causa salútis ætérnæ,
5	10	appellátus a Deo póntifex juxta órdinem Melchísedech.
5	11	De quo nobis grandis sermo, et ininterpretábilis ad dicéndum: quóniam imbecílles facti estis ad audiéndum.
5	12	Etenim cum deberétis magístri esse propter tempus: rursum indigétis, ut vos doceámini quæ sint eleménta exórdii sermónum Dei: et facti estis quibus lacte opus sit, non sólido cibo.
5	13	Omnis enim, qui lactis est párticeps, expers est sermónis justítiæ: párvulus enim est.
5	14	Perfectórum autem est sólidus cibus: eórum, qui pro consuetúdine exercitátos habent sensus ad discretiónem boni ac mali.
6	1	Quaprópter intermitténtes inchoatiónis Christi sermónem, ad perfectióra ferámur, non rursum jaciéntes fundaméntum pœniténtiæ ab opéribus mórtuis, et fídei ad Deum,
6	2	baptísmatum doctrínæ, impositiónis quoque mánuum, ac resurrectiónis mortuórum, et judícii ætérni.
6	3	Et hoc faciémus, síquidem permíserit Deus.
6	4	Impossíbile est enim eos, qui semel sunt illumináti, gustavérunt étiam donum cæléste, et partícipes facti sunt Spíritus sancti,
6	5	gustavérunt nihilóminus bonum Dei verbum, virtutésque sǽculi ventúri,
6	6	et prolápsi sunt: rursus renovári ad pœniténtiam, rursum crucifigéntes sibimetípsis Fílium Dei, et osténtui habéntes.
6	7	Terra enim sæpe veniéntem super se bibens imbrem, et génerans herbam opportúnam illis, a quibus cólitur, áccipit benedictiónem a Deo:
6	8	próferens autem spinas, ac tríbulos, réproba est, et maledícto próxima: cujus consummátio in combustiónem.
6	9	Confídimus autem de vobis dilectíssimi melióra, et vicinióra salúti: tamétsi ita lóquimur.
6	10	Non enim injústus Deus, ut obliviscátur óperis vestri, et dilectiónis, quam ostendístis in nómine ipsíus, qui ministrástis sanctis, et ministrátis.
6	11	Cúpimus autem unumquémque vestrum eámdem ostentáre sollicitúdinem ad expletiónem spei usque in finem:
6	12	ut non segnes efficiámini, verum imitatóres eórum, qui fide, et patiéntia hereditábunt promissiónes.
6	13	Abrahæ namque promíttens Deus, quóniam néminem hábuit, per quem juráret, majórem, jurávit per semetípsum,
6	14	dicens: Nisi benedícens benedícam te, et multíplicans multiplicábo te.
6	15	Et sic longanímiter ferens, adéptus est repromissiónem.
6	16	Hómines enim per majórem sui jurant: et omnis controvérsiæ eórum finis, ad confirmatiónem, est juraméntum.
6	17	In quo abundántius volens Deus osténdere pollicitatiónis herédibus immobilitátem consílii sui, interpósuit jusjurándum:
6	18	ut per duas res immóbiles, quibus impossíbile est mentíri Deum, fortíssimum solátium habeámus, qui confúgimus ad tenéndam propósitam spem,
6	19	quam sicut ánchoram habémus ánimæ tutam ac firmam, et incedéntem usque ad interióra veláminis,
6	20	ubi præcúrsor pro nobis introívit Jesus, secúndum órdinem Melchísedech póntifex factus in ætérnum.
7	1	Hic enim Melchísedech, rex Salem, sacérdos Dei summi, qui obviávit Abrahæ regrésso a cæde regum, et benedíxit ei:
7	2	cui et décimas ómnium divísit Abraham: primum quidem qui interpretátur rex justítiæ: deínde autem et rex Salem, quod est, rex pacis,
7	3	sine patre, sine matre, sine genealógia, neque inítium diérum, neque finem vitæ habens, assimilátus autem Fílio Dei, manet sacérdos in perpétuum.
7	4	Intuémini autem quantus sit hic, cui et décimas dedit de præcípuis Abraham patriárcha.
7	5	Et quidem de fíliis Levi sacerdótium accipiéntes, mandátum habent décimas súmere a pópulo secúndum legem, id est, a frátribus suis: quamquam et ipsi exíerint de lumbis Abrahæ.
7	6	Cujus autem generátio non annumerátur in eis, décimas sumpsit ab Abraham, et hunc, qui habébat repromissiónes, benedíxit.
7	7	Sine ulla autem contradictióne, quod minus est, a melióre benedícitur.
7	8	Et hic quidem, décimas moriéntes hómines accípiunt: ibi autem contestátur, quia vivit.
7	9	Et (ut ita dictum sit) per Abraham, et Levi, qui décimas accépit, decimátus est:
7	10	adhuc enim in lumbis patris erat, quando obviávit ei Melchísedech.
7	11	Si ergo consummátio per sacerdótium Levíticum erat (pópulus enim sub ipso legem accépit), quid adhuc necessárium fuit secúndum órdinem Melchísedech, álium súrgere sacerdótem, et non secúndum órdinem Aaron dici?
7	12	Transláto enim sacerdótio, necésse est ut et legis translátio fiat.
7	13	In quo enim hæc dicúntur, de ália tribu est, de qua nullus altári præsto fuit.
7	14	Maniféstum est enim quod ex Juda ortus sit Dóminus noster: in qua tribu nihil de sacerdótibus Móyses locútus est.
7	15	Et ámplius adhuc maniféstum est: si secúndum similitúdinem Melchísedech exsúrgat álius sacérdos,
7	16	qui non secúndum legem mandáti carnális factus est, sed secúndum virtútem vitæ insolúbilis.
7	17	Contestátur enim: Quóniam tu es sacérdos in ætérnum, secúndum órdinem Melchísedech.
7	18	Reprobátio quidem fit præcedéntis mandáti, propter infirmitátem ejus, et inutilitátem:
7	19	nihil enim ad perféctum addúxit lex: introdúctio vero melióris spei, per quam proximámus ad Deum.
7	20	Et quantum est non sine jurejurándo (álii quidem sine jurejurándo sacerdótes facti sunt,
7	21	hic autem cum jurejurándo per eum, qui dixit ad illum: Jurávit Dóminus, et non pœnitébit eum: tu es sacérdos in ætérnum):
7	22	in tantum melióris testaménti sponsor factus est Jesus.
7	23	Et álii quidem plures facti sunt sacerdótes, idcírco quod morte prohiberéntur permanére:
7	24	hic autem eo quod máneat in ætérnum, sempitérnum habet sacerdótium.
7	25	Unde et salváre in perpétuum potest accedéntes per semetípsum ad Deum: semper vivens ad interpellándum pro nobis.
7	26	Talis enim decébat ut nobis esset póntifex, sanctus, ínnocens, impollútus, segregátus a peccatóribus, et excélsior cælis factus:
7	27	qui non habet necessitátem quotídie, quemádmodum sacerdótes, prius pro suis delíctis hóstias offérre, deínde pro pópuli: hoc enim fecit semel, seípsum offeréndo.
7	28	Lex enim hómines constítuit sacerdótes infirmitátem habéntes: sermo autem jurisiurándi, qui post legem est, Fílium in ætérnum perféctum.
8	1	Capítulum autem super ea, quæ dicúntur: Talem habémus pontíficem, qui consédit in déxtera sedis magnitúdinis in cælis,
8	2	sanctórum miníster, et tabernáculi veri, quod fixit Dóminus, et non homo.
8	3	Omnis enim póntifex ad offeréndum múnera, et hóstias constitúitur: unde necésse est et hunc habére áliquid, quod ófferat.
8	4	Si ergo esset super terram, nec esset sacérdos: cum essent qui ófferent secúndum legem múnera,
8	5	qui exemplári, et umbræ desérviunt cæléstium. Sicut respónsum est Móysi, cum consummáret tabernáculum: Vide (inquit) ómnia fácito secúndum exémplar, quod tibi osténsum est in monte.
8	6	Nunc autem mélius sortítus est ministérium, quanto et melióris testaménti mediátor est, quod in melióribus repromissiónibus sancítum est.
8	7	Nam si illud prius culpa vacásset, non útique secúndi locus inquirerétur.
8	8	Vitúperans enim eos dicit: Ecce dies vénient, dicit Dóminus: et consummábo super domum Israël, et super domum Juda, testaméntum novum,
8	9	non secúndum testaméntum, quod feci pátribus eórum in die, qua apprehéndi manum eórum ut edúcerem illos de terra Ægýpti: quóniam ipsi non permansérunt in testaménto meo: et ego negléxi eos, dicit Dóminus.
8	10	Quia hoc est testaméntum, quod dispónam dómui Israël post dies illos, dicit Dóminus: dando leges meas in mentem eórum, et in corde eórum superscríbam eas: et ero eis in Deum, et ipsi erunt mihi in pópulum:
8	11	et non docébit unusquísque próximum suum, et unusquísque fratrem suum, dicens: Cognósce Dóminum: quóniam omnes scient me a minóre usque ad majórem eórum:
8	12	quia propítius ero iniquitátibus eórum, et peccatórum eórum jam non memorábor.
8	13	Dicéndo autem novum: veterávit prius. Quod autem antiquátur, et senéscit, prope intéritum est.
9	1	Hábuit quidem et prius justificatiónes cultúræ, et Sanctum sæculáre.
9	2	Tabernáculum enim factum est primum, in quo erant candelábra, et mensa, et proposítio panum, quæ dícitur Sancta.
9	3	Post velaméntum autem secúndum, tabernáculum, quod dícitur Sancta sanctórum:
9	4	áureum habens thuríbulum, et arcam testaménti circumtéctam ex omni parte auro, in qua urna áurea habens manna, et virga Aaron, quæ frondúerat, et tábulæ testaménti,
9	5	supérque eam erant chérubim glóriæ obumbrántia propitiatórium: de quibus non est modo dicéndum per síngula.
9	6	His vero ita compósitis, in prióri quidem tabernáculo semper introíbant sacerdótes, sacrificiórum offícia consummántes:
9	7	in secúndo autem semel in anno solus póntifex non sine sánguine, quem offert pro sua, et pópuli ignorántia:
9	8	hoc significánte Spíritu sancto, nondum propalátam esse sanctórum viam, adhuc prióre tabernáculo habénte statum:
9	9	quæ parábola est témporis instántis: juxta quam múnera, et hóstiæ offerúntur, quæ non possunt juxta consciéntiam perféctum fácere serviéntem, solúmmodo in cibis, et in pótibus,
9	10	et váriis baptismátibus, et justítiis carnis usque ad tempus correctiónis impósitis.
9	11	Christus autem assístens póntifex futurórum bonórum, per ámplius et perféctius tabernáculum, non manufáctum, id est, non hujus creatiónis:
9	12	neque per sánguinem hircórum, aut vitulórum, sed per próprium sánguinem introívit semel in Sancta, ætérna redemptióne invénta.
9	13	Si enim sanguis hircórum, et taurórum, et cinis vítulæ aspérsus inquinátos sanctíficat ad emundatiónem carnis:
9	14	quanto magis sanguis Christi, qui per Spíritum sanctum semetípsum óbtulit immaculátum Deo, emundábit consciéntiam nostram ab opéribus mórtuis, ad serviéndum Deo vivénti?
9	15	Et ídeo novi testaménti mediátor est: ut morte intercedénte, in redemptiónem eárum prævaricatiónum, quæ erant sub prióri testaménto, repromissiónem accípiant qui vocáti sunt ætérnæ hereditátis.
9	16	Ubi enim testaméntum est, mors necésse est intercédat testatóris.
9	17	Testaméntum enim in mórtuis confirmátum est: alióquin nondum valet, dum vivit qui testátus est.
9	18	Unde nec primum quidem sine sánguine dedicátum est.
9	19	Lecto enim omni mandáto legis a Móyse univérso pópulo: accípiens sánguinem vitulórum, et hircórum cum aqua, et lana coccínea, et hyssópo: ipsum quoque librum, et omnem pópulum aspérsit,
9	20	dicens: Hic sanguis testaménti, quod mandávit ad vos Deus.
9	21	Etiam tabernáculum, et ómnia vasa ministérii sánguine simíliter aspérsit.
9	22	Et ómnia pene in sánguine secúndum legem mundántur: et sine sánguinis effusióne non fit remíssio.
9	23	Necésse est ergo exemplária quidem cæléstium his mundári: ipsa autem cæléstia melióribus hóstiis quam istis.
9	24	Non enim in manufácta Sancta Jesus introívit exemplária verórum: sed in ipsum cælum, ut appáreat nunc vúltui Dei pro nobis:
9	25	neque ut sæpe ófferat semetípsum, quemádmodum póntifex intrat in Sancta per síngulos annos in sánguine aliéno:
9	26	alióquin oportébat eum frequénter pati ab orígine mundi: nunc autem semel in consummatióne sæculórum, ad destitutiónem peccáti, per hóstiam suam appáruit.
9	27	Et quemádmodum statútum est homínibus semel mori, post hoc autem judícium:
9	28	sic et Christus semel oblátus est ad multórum exhauriénda peccáta: secúndo sine peccáto apparébit exspectántibus se, in salútem.
10	1	Umbram enim habens lex futurórum bonórum, non ipsam imáginem rerum: per síngulos annos eísdem ipsis hóstiis, quas ófferunt indesinénter, numquam potest accedéntes perféctos fácere:
10	2	alióquin cessássent offérri: ídeo quod nullam habérent ultra consciéntiam peccáti, cultóres semel mundáti:
10	3	sed in ipsis commemorátio peccatórum per síngulos annos fit.
10	4	Impossíbile enim est sánguine taurórum et hircórum auférri peccáta.
10	5	Ideo ingrédiens mundum dicit: Hóstiam, et oblatiónem noluísti: corpus autem aptásti mihi:
10	6	holocautómata pro peccáto non tibi placuérunt.
10	7	Tunc dixi: Ecce vénio: in cápite libri scriptum est de me: Ut fáciam, Deus, voluntátem tuam.
10	8	Supérius dicens: Quia hóstias, et oblatiónes, et holocautómata pro peccáto noluísti, nec plácita sunt tibi, quæ secúndum legem offerúntur,
10	9	tunc dixi: Ecce vénio, ut fáciam, Deus, voluntátem tuam: aufert primum, ut sequens státuat.
10	10	In qua voluntáte sanctificáti sumus per oblatiónem córporis Jesu Christi semel.
10	11	Et omnis quidem sacérdos præsto est quotídie minístrans, et eásdem sæpe ófferens hóstias, quæ numquam possunt auférre peccáta:
10	12	hic autem unam pro peccátis ófferens hóstiam, in sempitérnum sedet in déxtera Dei,
10	13	de cétero exspéctans donec ponántur inimíci ejus scabéllum pedum ejus.
10	14	Una enim oblatióne, consummávit in sempitérnum sanctificátos.
10	15	Contestátur autem nos et Spíritus sanctus. Postquam enim dixit:
10	16	Hoc autem testaméntum, quod testábor ad illos post dies illos, dicit Dóminus, dando leges meas in córdibus eórum, et in méntibus eórum superscríbam eas:
10	17	et peccatórum, et iniquitátum eórum jam non recordábor ámplius.
10	18	Ubi autem horum remíssio: jam non est oblátio pro peccáto.
10	19	Habéntes ítaque fratres fidúciam in intróitu sanctórum in sánguine Christi,
10	20	quam initiávit nobis viam novam, et vivéntem per velámen, id est, carnem suam,
10	21	et sacerdótem magnum super domum Dei:
10	22	accedámus cum vero corde in plenitúdine fídei, aspérsi corda a consciéntia mala, et ablúti corpus aqua munda,
10	23	teneámus spei nostræ confessiónem indeclinábilem (fidélis enim est qui repromísit),
10	24	et considerémus ínvicem in provocatiónem caritátis, et bonórum óperum:
10	25	non deseréntes collectiónem nostram, sicut consuetúdinis est quibúsdam, sed consolántes, et tanto magis quanto vidéritis appropinquántem diem.
10	26	Voluntárie enim peccántibus nobis post accéptam notítiam veritátis, jam non relínquitur pro peccátis hóstia,
10	27	terríbilis autem quædam exspectátio judícii, et ignis æmulátio, quæ consumptúra est adversários.
10	28	Irritam quis fáciens legem Móysi, sine ulla miseratióne duóbus vel tribus téstibus móritur:
10	29	quanto magis putátis deterióra meréri supplícia qui Fílium Dei conculcáverit, et sánguinem testaménti pollútum dúxerit, in quo sanctificátus est, et spirítui grátiæ contuméliam fécerit?
10	30	Scimus enim qui dixit: Mihi vindícta, et ego retríbuam. Et íterum: Quia judicábit Dóminus pópulum suum.
10	31	Horréndum est incídere in manus Dei vivéntis.
10	32	Rememorámini autem prístinos dies, in quibus illumináti, magnum certámen sustinuístis passiónum:
10	33	et in áltero quidem oppróbriis, et tribulatiónibus spectáculum facti: in áltero autem sócii táliter conversántium effécti.
10	34	Nam et vinctis compássi estis, et rapínam bonórum vestrórum cum gáudio suscepístis, cognoscéntes vos habére meliórem et manéntem substántiam.
10	35	Nolíte ítaque amíttere confidéntiam vestram, quæ magnam habet remuneratiónem.
10	36	Patiéntia enim vobis necessária est: ut voluntátem Dei faciéntes, reportétis promissiónem.
10	37	Adhuc enim módicum aliquántulum, qui ventúrus est, véniet, et non tardábit.
10	38	Justus autem meus ex fide vivit: quod si subtráxerit se, non placébit ánimæ meæ.
10	39	Nos autem non sumus subtractiónis fílii in perditiónem, sed fídei in acquisitiónem ánimæ.
11	1	Est autem fides sperandárum substántia rerum, arguméntum non apparéntium.
11	2	In hac enim testimónium consecúti sunt senes.
11	3	Fide intellígimus aptáta esse sǽcula verbo Dei: ut ex invisibílibus visibília fíerent.
11	4	Fide plúrimam hóstiam Abel, quam Cain, óbtulit Deo, per quam testimónium consecútus est esse justus, testimónium perhibénte munéribus ejus Deo, et per illam defúnctus adhuc lóquitur.
11	5	Fide Henoch translátus est ne vidéret mortem, et non inveniebátur, quia tránstulit illum Deus: ante translatiónem enim testimónium hábuit placuísse Deo.
11	6	Sine fide autem impossíbile est placére Deo. Crédere enim opórtet accedéntem ad Deum quia est, et inquiréntibus se remunerátor sit.
11	7	Fide Noë respónso accépto de iis, quæ adhuc non videbántur, métuens aptávit arcam in salútem domus suæ, per quam damnávit mundum: et justítiæ, quæ per fidem est, heres est institútus.
11	8	Fide qui vocátur Abraham obedívit in locum exíre, quem acceptúrus erat in hereditátem: et éxiit, nésciens quo iret.
11	9	Fide demorátus est in terra repromissiónis, tamquam in aliéna, in cásulis habitándo cum Isaac, et Jacob coherédibus repromissiónis ejúsdem.
11	10	Exspectábat enim fundaménta habéntem civitátem: cujus ártifex et cónditor Deus.
11	11	Fide et ipsa Sara stérilis virtútem in conceptiónem séminis accépit, étiam præter tempus ætátis: quóniam fidélem crédidit esse eum, qui repromíserat.
11	12	Propter quod et ab uno orti sunt (et hoc emórtuo) tamquam sídera cæli in multitúdinem, et sicut aréna, quæ est ad oram maris, innumerábilis.
11	13	Juxta fidem defúncti sunt omnes isti, non accéptis repromissiónibus, sed a longe eas aspiciéntes, et salutántes, et confiténtes, quia peregríni, et hóspites sunt super terram.
11	14	Qui enim hæc dicunt, signíficant se pátriam inquírere.
11	15	Et si quidem ipsíus meminíssent de qua exiérunt, habébant útique tempus reverténdi:
11	16	nunc autem meliórem áppetunt, id est, cæléstem. Ideo non confúnditur Deus vocári Deus eórum: parávit enim illis civitátem.
11	17	Fide óbtulit Abraham Isaac, cum tentarétur, et unigénitum offerébat, qui suscéperat repromissiónes:
11	18	ad quem dictum est: Quia in Isaac vocábitur tibi semen:
11	19	árbitrans quia et a mórtuis suscitáre potens est Deus: unde eum et in parábolam accépit.
11	20	Fide et de futúris benedíxit Isaac Jacob, et Esau.
11	21	Fide Jacob, móriens, síngulos filiórum Joseph benedíxit: et adorávit fastígium virgæ ejus.
11	22	Fide Joseph, móriens, de profectióne filiórum Israël memorátus est, et de óssibus suis mandávit.
11	23	Fide Móyses, natus, occultátus est ménsibus tribus a paréntibus suis, eo quod vidíssent elegántem infántem, et non timuérunt regis edíctum.
11	24	Fide Móyses grandis factus negávit se esse fílium fíliæ Pharaónis,
11	25	magis éligens afflígi cum pópulo Dei, quam temporális peccáti habére jucunditátem,
11	26	majóres divítias ǽstimans thesáuro Ægyptiórum, impropérium Christi: aspiciébat enim in remuneratiónem.
11	27	Fide relíquit Ægýptum, non véritus animositátem regis: invisíbilem enim tamquam videns sustínuit.
11	28	Fide celebrávit Pascha, et sánguinis effusiónem: ne qui vastábat primitíva, tángeret eos.
11	29	Fide transiérunt mare Rubrum tamquam per áridam terram: quod expérti Ægýptii, devoráti sunt.
11	30	Fide muri Jéricho corruérunt, circúitu diérum septem.
11	31	Fide Rahab méretrix non périit cum incrédulis, excípiens exploratóres cum pace.
11	32	Et quid adhuc dicam? defíciet enim me tempus enarrántem de Gédeon, Barac, Samson, Jephte, David, Sámuel, et prophétis:
11	33	qui per fidem vicérunt regna, operáti sunt justítiam, adépti sunt repromissiónes, obturavérunt ora leónum,
11	34	exstinxérunt ímpetum ignis, effugérunt áciem gládii, convaluérunt de infirmitáte, fortes facti sunt in bello, castra vertérunt exterórum:
11	35	accepérunt mulíeres de resurrectióne mórtuos suos: álii autem disténti sunt non suscipiéntes redemptiónem, ut meliórem invenírent resurrectiónem.
11	36	Alii vero ludíbria, et vérbera expérti, ínsuper et víncula, et cárceres:
11	37	lapidáti sunt, secti sunt, tentáti sunt, in occisióne gládii mórtui sunt, circuiérunt in melótis, in péllibus caprínis, egéntes, angustiáti, afflícti:
11	38	quibus dignus non erat mundus: in solitudínibus errántes, in móntibus, in spelúncis, et in cavérnis terræ.
11	39	Et hi omnes testimónio fídei probáti, non accepérunt repromissiónem,
11	40	Deo pro nobis mélius áliquid providénte, ut non sine nobis consummaréntur.
12	1	Ideóque et nos tantam habéntes impósitam nubem téstium, deponéntes omne pondus, et circúmstans nos peccátum, per patiéntiam currámus ad propósitum nobis certámen:
12	2	aspiciéntes in auctórem fídei, et consummatórem Jesum, qui propósito sibi gáudio sustínuit crucem, confusióne contémpta, atque in déxtera sedis Dei sedet.
12	3	Recogitáte enim eum, qui talem sustínuit a peccatóribus advérsum semetípsum contradictiónem: ut ne fatigémini, ánimis vestris deficiéntes.
12	4	Nondum enim usque ad sánguinem restitístis, advérsus peccátum repugnántes:
12	5	et oblíti estis consolatiónis, quæ vobis tamquam fíliis lóquitur, dicens: Fili mi, noli neglígere disciplínam Dómini: neque fatigéris dum ab eo argúeris.
12	6	Quem enim díligit Dóminus, castígat: flagéllat autem omnem fílium, quem récipit.
12	7	In disciplína perseveráte. Tamquam fíliis vobis offert se Deus: quis enim fílius, quem non córripit pater?
12	8	Quod si extra disciplínam estis, cujus partícipes facti sunt omnes: ergo adúlteri, et non fílii estis.
12	9	Deínde patres quidem carnis nostræ, eruditóres habúimus, et reverebámur eos: non multo magis obtemperábimus Patri spirítuum, et vivémus?
12	10	Et illi quidem in témpore paucórum diérum, secúndum voluntátem suam erudiébant nos: hic autem ad id, quod útile est in recipiéndo sanctificatiónem ejus.
12	11	Omnis autem disciplína in præsénti quidem vidétur non esse gáudii, sed mœróris: póstea autem fructum pacatíssimum exercitátis per eam, reddet justítiæ.
12	12	Propter quod remíssas manus, et solúta génua erígite:
12	13	et gressus rectos fácite pédibus vestris: ut non cláudicans quis erret, magis autem sanétur.
12	14	Pacem sequímini cum ómnibus, et sanctimóniam, sine qua nemo vidébit Deum:
12	15	contemplántes ne quis desit grátiæ Dei: ne qua radix amaritúdinis sursum gérminans impédiat, et per illam inquinéntur multi.
12	16	Ne quis fornicátor, aut profánus ut Esau: qui propter unam escam véndidit primitíva sua:
12	17	scitóte enim quóniam et póstea cúpiens hereditáre benedictiónem, reprobátus est: non enim invénit pœniténtiæ locum, quamquam cum lácrymis inquisísset eam.
12	18	Non enim accessístis ad tractábilem montem, et accensíbilem ignem, et túrbinem, et calíginem, et procéllam,
12	19	et tubæ sonum, et vocem verbórum, quam qui audiérunt, excusavérunt se, ne eis fíeret verbum.
12	20	Non enim portábant quod dicebátur: Et si béstia tetígerit montem, lapidábitur.
12	21	Et ita terríbile erat quod videbátur, Móyses dixit: Extérritus sum, et tremebúndus.
12	22	Sed accessístis ad Sion montem, et civitátem Dei vivéntis, Jerúsalem cæléstem, et multórum míllium angelórum frequéntiam,
12	23	et Ecclésiam primitivórum, qui conscrípti sunt in cælis, et júdicem ómnium Deum, et spíritus justórum perfectórum,
12	24	et testaménti novi mediatórem Jesum, et sánguinis aspersiónem mélius loquéntem quam Abel.
12	25	Vidéte ne recusétis loquéntem. Si enim illi non effugérunt, recusántes eum, qui super terram loquebátur: multo magis nos, qui de cælis loquéntem nobis avértimus.
12	26	Cujus vox movit terram tunc: nunc autem repromíttit, dicens: Adhuc semel, et ego movébo non solum terram, sed et cælum.
12	27	Quod autem, Adhuc semel, dicit: declárat mobílium translatiónem tamquam factórum, ut máneant ea, quæ sunt immobília.
12	28	Itaque regnum immóbile suscipiéntes, habémus grátiam: per quam serviámus placéntes Deo, cum metu et reveréntia.
12	29	Etenim Deus noster ignis consúmens est.
13	1	Cáritas fraternitátis máneat in vobis.
13	2	Et hospitalitátem nolíte oblivísci: per hanc enim latuérunt quidam, ángelis hospítio recéptis.
13	3	Mementóte vinctórum, tamquam simul vincti: et laborántium, tamquam et ipsi in córpore morántes.
13	4	Honorábile connúbium in ómnibus, et thorus immaculátus. Fornicatóres enim, et adúlteros judicábit Deus.
13	5	Sint mores sine avarítia, conténti præséntibus: ipse enim dixit: Non te déseram, neque derelínquam:
13	6	ita ut confidénter dicámus: Dóminus mihi adjútor: non timébo quid fáciat mihi homo.
13	7	Mementóte præpositórum vestrórum, qui vobis locúti sunt verbum Dei: quorum intuéntes éxitum conversatiónis, imitámini fidem.
13	8	Jesus Christus heri, et hódie: ipse et in sǽcula.
13	9	Doctrínis váriis, et peregrínis nolíte abdúci. Optimum est enim grátia stabilíre cor, non escis: quæ non profuérunt ambulántibus in eis.
13	10	Habémus altáre, de quo édere non habent potestátem, qui tabernáculo desérviunt.
13	11	Quorum enim animálium infértur sanguis pro peccáto in Sancta per pontíficem, horum córpora cremántur extra castra.
13	12	Propter quod et Jesus, ut sanctificáret per suum sánguinem pópulum, extra portam passus est.
13	13	Exeámus ígitur ad eum extra castra, impropérium ejus portántes.
13	14	Non enim habémus hic manéntem civitátem, sed futúram inquírimus.
13	15	Per ipsum ergo offerámus hóstiam laudis semper Deo, id est, fructum labiórum confiténtium nómini ejus.
13	16	Beneficéntiæ autem, et communiónis nolíte oblivísci: tálibus enim hóstiis promerétur Deus.
13	17	Obedíte præpósitis vestris, et subjacéte eis. Ipsi enim pervígilant quasi ratiónem pro animábus vestris redditúri, ut cum gáudio hoc fáciant, et non geméntes: hoc enim non éxpedit vobis.
13	18	Oráte pro nobis: confídimus enim quia bonam consciéntiam habémus in ómnibus bene voléntes conversári.
13	19	Amplius autem déprecor vos hoc fácere, quo celérius restítuar vobis.
13	20	Deus autem pacis, qui edúxit de mórtuis pastórem magnum óvium, in sánguine testaménti ætérni, Dóminum nostrum Jesum Christum,
13	21	aptet vos in omni bono, ut faciátis ejus voluntátem: fáciens in vobis quod pláceat coram se per Jesum Christum: cui est glória in sǽcula sæculórum. Amen.
13	22	Rogo autem vos fratres, ut sufferátis verbum solátii. Etenim perpáucis scripsi vobis.
13	23	Cognóscite fratrem nostrum Timótheum dimíssum: cum quo (si celérius vénerit) vidébo vos.
13	24	Salutáte omnes præpósitos vestros, et omnes sanctos. Salútant vos de Itália fratres.
13	25	Grátia cum ómnibus vobis. Amen.
