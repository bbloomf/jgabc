1	1	Vocávit autem Móysen, et locútus est ei Dóminus de tabernáculo testimónii, dicens:
1	2	Lóquere fíliis Israël, et dices ad eos: Homo, qui obtúlerit ex vobis hóstiam Dómino de pecóribus, id est, de bobus et óvibus ófferens víctimas,
1	3	si holocáustum fúerit ejus oblátio, ac de arménto: másculum immaculátum ófferet ad óstium tabernáculi testimónii, ad placándum sibi Dóminum:
1	4	ponétque manum super caput hóstiæ, et acceptábilis erit, atque in expiatiónem ejus profíciens.
1	5	Immolabítque vítulum coram Dómino, et ófferent fílii Aaron sacerdótes sánguinem ejus, fundéntes per altáris circúitum, quod est ante óstium tabernáculi:
1	6	detractáque pelle hóstiæ, artus in frusta concídent,
1	7	et subjícient in altári ignem, strue lignórum ante compósita:
1	8	et membra quæ sunt cæsa, désuper ordinántes, caput vidélicet, et cuncta quæ adhǽrent jécori,
1	9	intestínis et pédibus lotis aqua: adolebítque ea sacérdos super altáre in holocáustum et suávem odórem Dómino.
1	10	Quod si de pecóribus oblátio est, de óvibus sive de capris holocáustum, másculum absque mácula ófferet:
1	11	immolabítque ad latus altáris, quod réspicit ad aquilónem, coram Dómino: sánguinem vero illíus fundent super altáre fílii Aaron per circúitum:
1	12	dividéntque membra, caput, et ómnia quæ adhǽrent jécori: et ponent super ligna, quibus subjiciéndus est ignis:
1	13	intestína vero et pedes lavábunt aqua. Et obláta ómnia adolébit sacérdos super altáre in holocáustum et odórem suavíssimum Dómino.
1	14	Si autem de ávibus, holocáusti oblátio fúerit Dómino, de turtúribus, aut pullis colúmbæ,
1	15	ófferet eam sacérdos ad altáre: et retórto ad collum cápite, ac rupto vúlneris loco, decúrrere fáciet sánguinem super crepídinem altáris:
1	16	vesículam vero gútturis, et plumas projíciet prope altáre ad orientálem plagam, in loco in quo cíneres effúndi solent,
1	17	confringétque ascéllas ejus, et non secábit, neque ferro dívidet eam, et adolébit super altáre, lignis igne suppósito. Holocáustum est et oblátio suavíssimi odóris Dómino.
2	1	Anima cum obtúlerit oblatiónem sacrifícii Dómino, símila erit ejus oblátio: fundétque super eam óleum, et ponet thus,
2	2	ac déferet ad fílios Aaron sacerdótes: quorum unus tollet pugíllum plenum símilæ et ólei, ac totum thus, et ponet memoriále super altáre in odórem suavíssimum Dómino.
2	3	Quod autem réliquum fúerit de sacrifício, erit Aaron et filiórum ejus, Sanctum sanctórum de oblatiónibus Dómini.
2	4	Cum autem obtúleris sacrifícium coctum in clíbano: de símila, panes scílicet absque ferménto, conspérsos óleo, et lágana ázyma óleo lita.
2	5	Si oblátio tua fúerit de sartágine, símilæ conspérsæ óleo et absque ferménto,
2	6	dívides eam minutátim, et fundes super eam óleum.
2	7	Sin autem de cratícula fúerit sacrifícium, æque símila óleo conspergétur:
2	8	quam ófferens Dómino, trades mánibus sacerdótis.
2	9	Qui cum obtúlerit eam, tollet memoriále de sacrifício, et adolébit super altáre in odórem suavitátis Dómino:
2	10	quidquid autem réliquum est, erit Aaron, et filiórum ejus, Sanctum sanctórum de oblatiónibus Dómini.
2	11	Omnis oblátio, quæ offerétur Dómino, absque ferménto fiet, nec quidquam ferménti ac mellis adolébitur in sacrifício Dómino.
2	12	Primítias tantum eórum offerétis ac múnera: super altáre vero non imponéntur in odórem suavitátis.
2	13	Quidquid obtúleris sacrifícii, sale cóndies, nec áuferes sal fœ́deris Dei tui de sacrifício tuo: in omni oblatióne tua ófferes sal.
2	14	Si autem obtúleris munus primárum frugum tuárum Dómino de spicis adhuc viréntibus, torrébis igni, et confrínges in morem farris, et sic ófferes primítias tuas Dómino,
2	15	fundens supra óleum, et thus impónens, quia oblátio Dómini est:
2	16	de qua adolébit sacérdos in memóriam múneris partem farris fracti, et ólei, ac totum thus.
3	1	Quod si hóstia pacificórum fúerit ejus oblátio, et de bobus volúerit offérre, marem sive féminam, immaculáta ófferet coram Dómino.
3	2	Ponétque manum super caput víctimæ suæ, quæ immolábitur in intróitu tabernáculi testimónii, fundéntque fílii Aaron sacerdótes sánguinem per altáris circúitum.
3	3	Et ófferent de hóstia pacificórum in oblatiónem Dómino, ádipem qui óperit vitália, et quidquid pinguédinis est intrínsecus:
3	4	duos renes cum ádipe quo tegúntur ília, et retículum jécoris cum renúnculis.
3	5	Adolebúntque ea super altáre in holocáustum, lignis igne suppósito, in oblatiónem suavíssimi odóris Dómino.
3	6	Si vero de óvibus fúerit ejus oblátio et pacificórum hóstia, sive másculum obtúlerit, sive féminam, immaculáta erunt.
3	7	Si agnum obtúlerit coram Dómino,
3	8	ponet manum suam super caput víctimæ suæ: quæ immolábitur in vestíbulo tabernáculi testimónii: fundéntque fílii Aaron sánguinem ejus per circúitum altáris.
3	9	Et ófferent de pacificórum hóstia sacrifícium Dómino: ádipem et caudam totam
3	10	cum rénibus, et pinguédinem quæ óperit ventrem atque univérsa vitália, et utrúmque renúnculum cum ádipe qui est juxta ília, reticulúmque jécoris cum renúnculis.
3	11	Et adolébit ea sacérdos super altáre in pábulum ignis et oblatiónis Dómini.
3	12	Si capra fúerit ejus oblátio, et obtúlerit eam Dómino,
3	13	ponet manum suam super caput ejus: immolabítque eam in intróitu tabernáculi testimónii, et fundent fílii Aaron sánguinem ejus per altáris circúitum.
3	14	Tolléntque ex ea in pastum ignis domínici, ádipem qui óperit ventrem, et qui tegit univérsa vitália:
3	15	duos renúnculos cum retículo, quod est super eos juxta ília, et arvínam jécoris cum renúnculis:
3	16	adolebítque ea super altáre sacérdos in alimóniam ignis, et suavíssimi odóris. Omnis adeps Dómini erit
3	17	jure perpétuo in generatiónibus, et cunctis habitáculis vestris: nec sánguinem nec ádipem omníno comedétis.
4	1	Locutúsque est Dóminus ad Móysen, dicens:
4	2	Lóquere fíliis Israël: Anima, quæ peccáverit per ignorántiam, et de univérsis mandátis Dómini, quæ præcépit ut non fíerent, quíppiam fécerit:
4	3	si sacérdos, qui unctus est, peccáverit, delínquere fáciens pópulum, ófferet pro peccáto suo vítulum immaculátum Dómino:
4	4	et addúcet illum ad óstium tabernáculi testimónii coram Dómino, ponétque manum super caput ejus, et immolábit eum Dómino.
4	5	Háuriet quoque de sánguine vítuli, ínferens illum in tabernáculum testimónii.
4	6	Cumque intínxerit dígitum in sánguine, aspérget eo sépties coram Dómino contra velum sanctuárii.
4	7	Ponétque de eódem sánguine super córnua altáris thymiámatis gratíssimi Dómino, quod est in tabernáculo testimónii: omnem autem réliquum sánguinem fundet in basim altáris holocáusti in intróitu tabernáculi.
4	8	Et ádipem vítuli áuferet pro peccáto, tam eum qui vitália óperit quam ómnia quæ intrínsecus sunt:
4	9	duos renúnculos et retículum quod est super eos juxta ília, et ádipem jécoris cum renúnculis,
4	10	sicut aufértur de vítulo hóstiæ pacificórum: et adolébit ea super altáre holocáusti.
4	11	Pellem vero et omnes carnes, cum cápite et pédibus et intestínis et fimo,
4	12	et réliquo córpore, éfferet extra castra in locum mundum, ubi cíneres effúndi solent: incendétque ea super lignórum struem, quæ in loco effusórum cínerum cremabúntur.
4	13	Quod si omnis turba Israël ignoráverit, et per imperítiam fécerit quod contra mandátum Dómini est,
4	14	et póstea intelléxerit peccátum suum, ófferet pro peccáto suo vítulum, adducétque eum ad óstium tabernáculi.
4	15	Et ponent senióres pópuli manus super caput ejus coram Dómino. Immolatóque vítulo in conspéctu Dómini,
4	16	ínferet sacérdos, qui unctus est, de sánguine ejus in tabernáculum testimónii,
4	17	tincto dígito aspérgens sépties contra velum.
4	18	Ponétque de eódem sánguine in córnibus altáris, quod est coram Dómino in tabernáculo testimónii: réliquum autem sánguinem fundet juxta basim altáris holocaustórum, quod est in óstio tabernáculi testimónii.
4	19	Omnémque ejus ádipem tollet, et adolébit super altáre:
4	20	sic fáciens et de hoc vítulo quómodo fecit et prius: et rogánte pro eis sacerdóte, propítius erit eis Dóminus.
4	21	Ipsum autem vítulum éfferet extra castra, atque combúret sicut et priórem vítulum: quia est pro peccáto multitúdinis.
4	22	Si peccáverit princeps, et fécerit unum e plúribus per ignorántiam, quod Dómini lege prohibétur:
4	23	et póstea intelléxerit peccátum suum, ófferet hóstiam Dómino, hircum de capris immaculátum.
4	24	Ponétque manum suam super caput ejus: cumque immoláverit eum in loco ubi solet mactári holocáustum coram Dómino, quia pro peccáto est,
4	25	tinget sacérdos dígitum in sánguine hóstiæ pro peccáto, tangens córnua altáris holocáusti, et réliquum fundens ad basim ejus.
4	26	Adipem vero adolébit supra, sicut in víctimis pacificórum fíeri solet: rogabítque pro eo sacérdos, et pro peccáto ejus, et dimittétur ei.
4	27	Quod si peccáverit ánima per ignorántiam, de pópulo terræ, ut fáciat quidquam de his, quæ Dómini lege prohibéntur, atque delínquat,
4	28	et cognóverit peccátum suum, ófferet capram immaculátam.
4	29	Ponétque manum super caput hóstiæ quæ pro peccáto est, et immolábit eam in loco holocáusti.
4	30	Tollétque sacérdos de sánguine in dígito suo: et tangens córnua altáris holocáusti, réliquum fundet ad basim ejus.
4	31	Omnem autem ádipem áuferens, sicut auférri solet de víctimis pacificórum, adolébit super altáre in odórem suavitátis Dómino: rogabítque pro eo, et dimittétur ei.
4	32	Sin autem de pecóribus obtúlerit víctimam pro peccáto, ovem scílicet immaculátam:
4	33	ponet manum super caput ejus, et immolábit eam in loco ubi solent cædi holocaustórum hóstiæ.
4	34	Sumétque sacérdos de sánguine ejus dígito suo, et tangens córnua altáris holocáusti, réliquum fundet ad basim ejus.
4	35	Omnem quoque ádipem áuferens, sicut auférri solet adeps aríetis, qui immolátur pro pacíficis, cremábit super altáre in incénsum Dómini: rogabítque pro eo, et pro peccáto ejus, et dimittétur ei.
5	1	Si peccáverit ánima, et audíerit vocem jurántis, testísque fúerit quod aut ipse vidit, aut cónscius est: nisi indicáverit, portábit iniquitátem suam.
5	2	Anima quæ tetígerit áliquid immúndum, sive quod occísum a béstia est, aut per se mórtuum, aut quódlibet áliud réptile: et oblíta fúerit immundítiæ suæ, rea est, et delíquit:
5	3	et si tetígerit quidquam de immundítia hóminis juxta omnem impuritátem, qua póllui solet, oblitáque cognóverit póstea, subjacébit delícto.
5	4	Anima, quæ juráverit, et protúlerit lábiis suis, ut vel male quid fáceret, vel bene, et idípsum juraménto et sermóne firmáverit, oblitáque póstea intelléxerit delíctum suum,
5	5	agat pœniténtiam pro peccáto,
5	6	et ófferat de grégibus agnam sive capram, orabítque pro ea sacérdos et pro peccáto ejus:
5	7	sin autem non potúerit offérre pecus, ófferat duos túrtures, vel duos pullos columbárum Dómino, unum pro peccáto, et álterum in holocáustum,
5	8	dabítque eos sacerdóti: qui primum ófferens pro peccáto, retorquébit caput ejus ad pénnulas, ita ut collo hǽreat, et non pénitus abrumpátur.
5	9	Et aspérget de sánguine ejus paríetem altáris: quidquid autem réliquum fúerit, fáciet distilláre ad fundaméntum ejus, quia pro peccáto est.
5	10	Alterum vero adolébit in holocáustum, ut fíeri solet: rogabítque pro eo sacérdos et pro peccáto ejus, et dimittétur ei.
5	11	Quod si non quíverit manus ejus duos offérre túrtures, aut duos pullos columbárum, ófferet pro peccáto suo símilæ partem ephi décimam: non mittet in eam óleum, nec thuris áliquid impónet, quia pro peccáto est.
5	12	Tradétque eam sacerdóti: qui plenum ex ea pugíllum háuriens, cremábit super altáre in moniméntum ejus qui obtúlerit,
5	13	rogans pro illo et éxpians: réliquam vero partem ipse habébit in múnere.
5	14	Locutúsque est Dóminus ad Móysen, dicens:
5	15	Anima si præváricans cæremónias, per errórem, in his quæ Dómino sunt sanctificáta, peccáverit, ófferet pro delícto suo aríetem immaculátum de grégibus, qui emi potest duóbus siclis, juxta pondus sanctuárii:
5	16	ipsúmque quod íntulit damni restítuet, et quintam partem ponet supra, tradens sacerdóti, qui rogábit pro eo ófferens aríetem, et dimittétur ei.
5	17	Anima si peccáverit per ignorántiam, fecerítque unum ex his quæ Dómini lege prohibéntur, et peccáti rea intelléxerit iniquitátem suam,
5	18	ófferet aríetem immaculátum de grégibus sacerdóti, juxta mensúram æstimationémque peccáti: qui orábit pro eo, quia nésciens fécerit: et dimittétur ei,
5	19	quia per errórem delíquit in Dóminum.
6	1	Locútus est Dóminus ad Móysen, dicens:
6	2	Anima quæ peccáverit, et contémpto Dómino, negáverit próximo suo depósitum quod fídei ejus créditum fúerat, vel vi áliquid extórserit, aut calúmniam fécerit,
6	3	sive rem pérditam invénerit, et infícians ínsuper pejeráverit, et quódlibet áliud ex plúribus fécerit, in quibus solent peccáre hómines,
6	4	convícta delícti,
6	5	reddet ómnia, quæ per fraudem vóluit obtinére, íntegra, et quintam ínsuper partem dómino cui damnum intúlerat.
6	6	Pro peccáto autem suo ófferet aríetem immaculátum de grege, et dabit eum sacerdóti, juxta æstimatiónem mensurámque delícti:
6	7	qui rogábit pro eo coram Dómino, et dimittétur illi pro síngulis quæ faciéndo peccávit.
6	8	Locutúsque est Dóminus ad Móysen, dicens:
6	9	Prǽcipe Aaron et fíliis ejus: Hæc est lex holocáusti: cremábitur in altári tota nocte usque mane: ignis ex eódem altári erit.
6	10	Vestiétur túnica sacérdos et feminálibus líneis: tollétque cíneres, quos vorans ignis exússit, et ponens juxta altáre,
6	11	spoliábitur prióribus vestiméntis, indutúsque áliis, efférret eos extra castra, et in loco mundíssimo usque ad favíllam consúmi fáciet.
6	12	Ignis autem in altári semper ardébit, quem nútriet sacérdos subjíciens ligna mane per síngulos dies, et impósito holocáusto, désuper adolébit ádipes pacificórum.
6	13	Ignis est iste perpétuus, qui numquam defíciet in altári.
6	14	Hæc est lex sacrifícii et libamentórum, quæ ófferent fílii Aaron coram Dómino, et coram altári.
6	15	Tollet sacérdos pugíllum símilæ, quæ conspérsa est óleo, et totum thus, quod super símilam pósitum est: adolebítque illud in altári in moniméntum odóris suavíssimi Dómino:
6	16	réliquam autem partem símilæ cómedet Aaron cum fíliis suis, absque ferménto: et cómedet in loco sancto átrii tabernáculi.
6	17	Ideo autem non fermentábitur, quia pars ejus in Dómini offértur incénsum. Sanctum sanctórum erit, sicut pro peccáto atque delícto.
6	18	Mares tantum stirpis Aaron cómedent illud. Legítimum ac sempitérnum erit in generatiónibus vestris de sacrifíciis Dómini: omnis, qui tetígerit illa, sanctificábitur.
6	19	Locutúsque est Dóminus ad Móysen, dicens:
6	20	Hæc est oblátio Aaron, et filiórum ejus, quam offérre debent Dómino in die unctiónis suæ. Décimam partem ephi ófferent símilæ in sacrifício sempitérno, médium ejus mane, et médium ejus véspere:
6	21	quæ in sartágine óleo conspérsa frigétur. Offeret autem eam cálidam in odórem suavíssimum Dómino
6	22	sacérdos, qui jure patri succésserit, et tota cremábitur in altári.
6	23	Omne enim sacrifícium sacerdótum igne consumétur, nec quisquam cómedet ex eo.
6	24	Locútus est autem Dóminus ad Móysen, dicens:
6	25	Lóquere Aaron et fíliis ejus: Ista est lex hóstiæ pro peccáto: in loco ubi offértur holocáustum, immolábitur coram Dómino. Sanctum sanctórum est.
6	26	Sacérdos qui offert, cómedet eam in loco sancto, in átrio tabernáculi.
6	27	Quidquid tetígerit carnes ejus, sanctificábitur. Si de sánguine illíus vestis fúerit aspérsa, lavábitur in loco sancto.
6	28	Vas autem fíctile, in quo cocta est, confringétur: quod si vas ǽneum fúerit, defricábitur, et lavábitur aqua.
6	29	Omnis másculus de génere sacerdotáli vescétur de cárnibus ejus, quia Sanctum sanctórum est.
6	30	Hóstia enim quæ cǽditur pro peccáto, cujus sanguis infértur in tabernáculum testimónii ad expiándum in sanctuário, non comedétur, sed comburétur igni.
7	1	Hæc quoque lex hóstiæ pro delícto, Sancta sanctórum est:
7	2	idcírco ubi immolábitur holocáustum, mactábitur et víctima pro delícto: sanguis ejus per gyrum altáris fundétur.
7	3	Offerent ex ea caudam et ádipem qui óperit vitália:
7	4	duos renúnculos, et pinguédinem quæ juxta ília est, reticulúmque jécoris cum renúnculis.
7	5	Et adolébit ea sacérdos super altáre: incénsum est Dómini pro delícto.
7	6	Omnis másculus de sacerdotáli génere, in loco sancto vescétur his cárnibus, quia Sanctum sanctórum est.
7	7	Sicut pro peccáto offértur hóstia, ita et pro delícto: utriúsque hóstiæ lex una erit: ad sacerdótem, qui eam obtúlerit, pertinébit.
7	8	Sacérdos qui offert holocáusti víctimam, habébit pellem ejus.
7	9	Et omne sacrifícium símilæ, quod cóquitur in clíbano, et quidquid in cratícula, vel in sartágine præparátur, ejus erit sacerdótis a quo offértur:
7	10	sive óleo conspérsa, sive árida fúerint, cunctis fíliis Aaron mensúra æqua per síngulos dividétur.
7	11	Hæc est lex hóstiæ pacificórum quæ offértur Dómino.
7	12	Si pro gratiárum actióne oblátio fúerit, ófferent panes absque ferménto conspérsos óleo, et lágana ázyma uncta óleo, coctámque símilam, et collýridas ólei admistióne conspérsas:
7	13	panes quoque fermentátos cum hóstia gratiárum, quæ immolátur pro pacíficis:
7	14	ex quibus unus pro primítiis offerétur Dómino, et erit sacerdótis qui fundet hóstiæ sánguinem:
7	15	cujus carnes eádem comedéntur die, nec remanébit ex eis quidquam usque mane.
7	16	Si voto, vel sponte quíspiam obtúlerit hóstiam, eádem simíliter edétur die: sed et si quid in crástinum remánserit, vesci lícitum est:
7	17	quidquid autem tértius invénerit dies, ignis absúmet.
7	18	Si quis de cárnibus víctimæ pacificórum die tértio coméderit, írrita fiet oblátio, nec próderit offerénti: quin pótius quæcúmque ánima tali se edúlio contamináverit, prævaricatiónis rea erit.
7	19	Caro, quæ áliquid tetígerit immúndum, non comedétur, sed comburétur igni: qui fúerit mundus, vescétur ex ea.
7	20	Anima pollúta quæ éderit de cárnibus hóstiæ pacificórum, quæ obláta est Dómino, períbit de pópulis suis.
7	21	Et quæ tetígerit immundítiam hóminis, vel juménti, sive omnis rei quæ pollúere potest, et coméderit de hujuscémodi cárnibus, interíbit de pópulis suis.
7	22	Locutúsque est Dóminus ad Móysen, dicens:
7	23	Lóquere fíliis Israël: Adipem ovis, et bovis, et capræ non comedétis.
7	24	Adipem cadáveris morticíni, et ejus animális, quod a béstia captum est, habébitis in vários usus.
7	25	Si quis ádipem, qui offérri debet in incénsum Dómini, coméderit, períbit de pópulo suo.
7	26	Sánguinem quoque omnis animális non sumétis in cibo, tam de ávibus quam de pecóribus.
7	27	Omnis ánima, quæ éderit sánguinem, períbit de pópulis suis.
7	28	Locutúsque est Dóminus ad Móysen, dicens:
7	29	Lóquere fíliis Israël, dicens: Qui offert víctimam pacificórum Dómino, ófferat simul et sacrifícium, id est, libaménta ejus.
7	30	Tenébit mánibus ádipem hóstiæ, et pectúsculum: cumque ambo obláta Dómino consecráverit, tradet sacerdóti,
7	31	qui adolébit ádipem super altáre: pectúsculum autem erit Aaron, et filiórum ejus.
7	32	Armus quoque dexter de pacificórum hóstiis cedet in primítias sacerdótis.
7	33	Qui obtúlerit sánguinem et ádipem filiórum Aaron, ipse habébit et armum dextrum in portióne sua.
7	34	Pectúsculum enim elevatiónis, et armum separatiónis, tuli a fíliis Israël de hóstiis eórum pacíficis, et dedi Aaron sacerdóti, et fíliis ejus, lege perpétua, ab omni pópulo Israël.
7	35	Hæc est únctio Aaron et filiórum ejus in cæremóniis Dómini, die qua óbtulit eos Móyses, ut sacerdótio fungeréntur,
7	36	et quæ præcépit eis dari Dóminus a fíliis Israël religióne perpétua in generatiónibus suis.
7	37	Ista est lex holocáusti, et sacrifícii pro peccáto atque delícto, et pro consecratióne et pacificórum víctimis:
7	38	quam constítuit Dóminus Móysi in monte Sínai, quando mandávit fíliis Israël ut offérrent oblatiónes suas Dómino in desérto Sínai.
8	1	Locutúsque est Dóminus ad Móysen, dicens:
8	2	Tolle Aaron cum fíliis suis, vestes eórum, et unctiónis óleum, vítulum pro peccáto, duos aríetes, canístrum cum ázymis:
8	3	et congregábis omnem cœtum ad óstium tabernáculi.
8	4	Fecit Móyses ut Dóminus imperáverat. Congregatáque omni turba ante fores tabernáculi,
8	5	ait: Iste est sermo, quem jussit Dóminus fíeri.
8	6	Statímque óbtulit Aaron et fílios ejus. Cumque lavísset eos,
8	7	vestívit pontíficem subúcula línea, accíngens eum bálteo, et índuens eum túnica hyacínthina, et désuper humerále impósuit,
8	8	quod astríngens cíngulo aptávit rationáli, in quo erat Doctrína et Véritas.
8	9	Cídari quoque texit caput: et super eam, contra frontem, pósuit láminam áuream consecrátam in sanctificatióne, sicut præcéperat ei Dóminus.
8	10	Tulit et unctiónis óleum, quo linívit tabernáculum cum omni supelléctili sua.
8	11	Cumque sanctíficans aspersísset altáre septem vícibus, unxit illud, et ómnia vasa ejus, labrúmque cum basi sua sanctificávit óleo.
8	12	Quod fundens super caput Aaron, unxit eum, et consecrávit:
8	13	fílios quoque ejus oblátos vestívit túnicis líneis, et cinxit bálteis, imposuítque mitras, ut jússerat Dóminus.
8	14	Obtulit et vítulum pro peccáto: cumque super caput ejus posuísset Aaron et fílii ejus manus suas,
8	15	immolávit eum, háuriens sánguinem, et tincto dígito, tétigit córnua altáris per gyrum: quo expiáto et sanctificáto, fudit réliquum sánguinem ad fundaménta ejus.
8	16	Adipem vero qui erat super vitália, et retículum jécoris, duósque renúnculos, cum arvínulis suis, adolévit super altáre:
8	17	vítulum cum pelle, et cárnibus, et fimo, cremans extra castra, sicut præcéperat Dóminus.
8	18	Obtulit et aríetem in holocáustum: super cujus caput cum imposuíssent Aaron et fílii ejus manus suas,
8	19	immolávit eum, et fudit sánguinem ejus per circúitum altáris.
8	20	Ipsúmque aríetem in frusta concídens, caput ejus, et artus, et ádipem adolévit igni,
8	21	lotis prius intestínis et pédibus: totúmque simul aríetem incéndit super altáre, eo quod esset holocáustum suavíssimi odóris Dómino, sicut præcéperat ei.
8	22	Obtulit et aríetem secúndum in consecratióne sacerdótum: posuerúntque super caput ejus Aaron et fílii ejus manus suas.
8	23	Quem cum immolásset Móyses, sumens de sánguine ejus, tétigit extrémum aurículæ dextræ Aaron, et póllicem manus ejus dextræ, simíliter et pedis.
8	24	Obtulit et fílios Aaron: cumque de sánguine aríetis immoláti tetigísset extrémum aurículæ singulórum dextræ, et póllices manus ac pedis dextri, réliquum fudit super altáre per circúitum:
8	25	ádipem vero, et caudam, omnémque pinguédinem quæ óperit intestína, reticulúmque jécoris, et duos renes cum adípibus suis et armo dextro separávit.
8	26	Tollens autem de canístro azymórum, quod erat coram Dómino, panem absque ferménto, et collýridam conspérsam óleo, laganúmque pósuit super ádipes, et armum dextrum,
8	27	tradens simul ómnia Aaron et fíliis ejus. Qui postquam levavérunt ea coram Dómino,
8	28	rursum suscépta de mánibus eórum, adolévit super altáre holocáusti, eo quod consecratiónis esset oblátio, in odórem suavitátis, sacrifícii Dómino.
8	29	Tulítque pectúsculum, élevans illud coram Dómino, de aríete consecratiónis in partem suam, sicut præcéperat ei Dóminus.
8	30	Assuménsque unguéntum, et sánguinem qui erat in altári, aspérsit super Aaron et vestiménta ejus, et super fílios illíus ac vestes eórum.
8	31	Cumque sanctificásset eos in vestítu suo, præcépit eis, dicens: Cóquite carnes ante fores tabernáculi, et ibi comédite eas: panes quoque consecratiónis édite, qui pósiti sunt in canístro, sicut præcépit mihi Dóminus, dicens: Aaron et fílii ejus cómedent eos:
8	32	quidquid autem réliquum fúerit de carne et pánibus, ignis absúmet.
8	33	De óstio quoque tabernáculi non exíbitis septem diébus, usque ad diem quo complébitur tempus consecratiónis vestræ: septem enim diébus finítur consecrátio:
8	34	sicut et impræsentiárum factum est, ut ritus sacrifícii complerétur.
8	35	Die ac nocte manébitis in tabernáculo observántes custódias Dómini, ne moriámini: sic enim mihi præcéptum est.
8	36	Fecerúntque Aaron et fílii ejus cuncta quæ locútus est Dóminus per manum Móysi.
9	1	Facto autem octávo die, vocávit Móyses Aaron, et fílios ejus, ac majóres natu Israël, dixítque ad Aaron:
9	2	Tolle de arménto vítulum pro peccáto, et aríetem in holocáustum, utrúmque immaculátum, et offer illos coram Dómino.
9	3	Et ad fílios Israël loquéris: Tóllite hircum pro peccáto, et vítulum atque agnum annículos et sine mácula, in holocáustum,
9	4	bovem et aríetem pro pacíficis: et immoláte eos coram Dómino, in sacrifício singulórum símilam conspérsam óleo offeréntes: hódie enim Dóminus apparébit vobis.
9	5	Tulérunt ergo cuncta quæ jússerat Móyses ad óstium tabernáculi: ubi cum omnis multitúdo astáret,
9	6	ait Móyses: Iste est sermo, quem præcépit Dóminus: fácite, et apparébit vobis glória ejus.
9	7	Et dixit ad Aaron: Accéde ad altáre, et ímmola pro peccáto tuo: offer holocáustum, et deprecáre pro te et pro pópulo: cumque mactáveris hóstiam pópuli, ora pro eo, sicut præcépit Dóminus.
9	8	Statímque Aaron accédens ad altáre, immolávit vítulum pro peccáto suo:
9	9	cujus sánguinem obtulérunt ei fílii sui: in quo tingens dígitum, tétigit córnua altáris, et fudit resíduum ad basim ejus.
9	10	Adipémque, et renúnculos, ac retículum jécoris, quæ sunt pro peccáto, adolévit super altáre, sicut præcéperat Dóminus Móysi:
9	11	carnes vero et pellem ejus extra castra combússit igni.
9	12	Immolávit et holocáusti víctimam: obtulerúntque ei fílii sui sánguinem ejus, quem fudit per altáris circúitum.
9	13	Ipsam étiam hóstiam in frusta concísam, cum cápite et membris síngulis obtulérunt: quæ ómnia super altáre cremávit igni,
9	14	lotis aqua prius intestínis et pédibus.
9	15	Et pro peccáto pópuli ófferens, mactávit hircum: expiatóque altári,
9	16	fecit holocáustum,
9	17	addens in sacrifício libaménta, quæ páriter offerúntur, et ádolens ea super altáre, absque cæremóniis holocáusti matutíni.
9	18	Immolávit et bovem atque aríetem, hóstias pacíficas pópuli: obtulerúntque ei fílii sui sánguinem, quem fudit super altáre in circúitum.
9	19	Adipem autem bovis, et caudam aríetis, renunculósque cum adípibus suis, et retículum jécoris,
9	20	posuérunt super péctora: cumque cremáti essent ádipes super altáre,
9	21	péctora eórum, et armos dextros separávit Aaron, élevans coram Dómino, sicut præcéperat Móyses.
9	22	Et exténdens manus ad pópulum, benedíxit ei. Sicque complétis hóstiis pro peccáto, et holocáustis, et pacíficis, descéndit.
9	23	Ingréssi autem Móyses et Aaron in tabernáculum testimónii, et deínceps egréssi, benedixérunt pópulo. Apparuítque glória Dómini omni multitúdini:
9	24	et ecce egréssus ignis a Dómino, devorávit holocáustum, et ádipes qui erant super altáre. Quod cum vidíssent turbæ, laudavérunt Dóminum, ruéntes in fácies suas.
10	1	Arreptísque Nadab et Abiu fílii Aaron thuríbulis, posuérunt ignem, et incénsum désuper, offeréntes coram Dómino ignem aliénum: quod eis præcéptum non erat.
10	2	Egressúsque ignis a Dómino, devorávit eos, et mórtui sunt coram Dómino.
10	3	Dixítque Móyses ad Aaron: Hoc est quod locútus est Dóminus: Sanctificábor in iis, qui appropínquant mihi, et in conspéctu omnis pópuli glorificábor. Quod áudiens tácuit Aaron.
10	4	Vocátis autem Móyses Misaéle et Elísaphan fíliis Oziel, pátrui Aaron, ait ad eos: Ite, et tóllite fratres vestros de conspéctu sanctuárii, et asportáte extra castra.
10	5	Confestímque pergéntes, tulérunt eos sicut jacébant, vestítos líneis túnicis, et ejecérunt foras, ut sibi fúerat imperátum.
10	6	Locutúsque est Móyses ad Aaron, et ad Eleázar, et Ithamar, fílios ejus: Cápita vestra nolíte nudáre, et vestiménta nolíte scíndere, ne forte moriámini, et super omnem cœtum oriátur indignátio. Fratres vestri, et omnis domus Israël, plangant incéndium quod Dóminus suscitávit:
10	7	vos autem non egrediémini fores tabernáculi, alióquin períbitis: óleum quippe sanctæ unctiónis est super vos. Qui fecérunt ómnia juxta præcéptum Móysi.
10	8	Dixit quoque Dóminus ad Aaron:
10	9	Vinum, et omne quod inebriáre potest, non bibétis tu et fílii tui, quando intrátis in tabernáculum testimónii, ne moriámini: quia præcéptum sempitérnum est in generatiónes vestras.
10	10	Et ut habeátis sciéntiam discernéndi inter sanctum et profánum, inter pollútum et mundum:
10	11	doceatísque fílios Israël ómnia legítima mea quæ locútus est Dóminus ad eos per manum Móysi.
10	12	Locutúsque est Móyses ad Aaron, et ad Eleázar, et Ithamar, fílios ejus, qui erant resídui: Tóllite sacrifícium, quod remánsit de oblatióne Dómini, et comédite illud absque ferménto juxta altáre, quia Sanctum sanctórum est.
10	13	Comedétis autem in loco sancto: quod datum est tibi et fíliis tuis de oblatiónibus Dómini, sicut præcéptum est mihi.
10	14	Pectúsculum quoque quod oblátum est, et armum qui separátus est, edétis in loco mundíssimo tu et fílii tui, et fíliæ tuæ tecum: tibi enim ac líberis tuis repósita sunt de hóstiis salutáribus filiórum Israël:
10	15	eo quod armum et pectus, et ádipes qui cremántur in altári, elevavérunt coram Dómino, et pertíneant ad te, et ad fílios tuos, lege perpétua, sicut præcépit Dóminus.
10	16	Inter hæc, hircum, qui oblátus fúerat pro peccáto, cum quǽreret Móyses, exústum réperit: iratúsque contra Eleázar et Ithamar fílios Aaron, qui remánserant, ait:
10	17	Cur non comedístis hóstiam pro peccáto in loco sancto, quæ Sancta sanctórum est, et data vobis ut portétis iniquitátem multitúdinis, et rogétis pro ea in conspéctu Dómini,
10	18	præsértim cum de sánguine illíus non sit illátum intra sancta, et comédere debuéritis eam in sanctuário, sicut præcéptum est mihi?
10	19	Respóndit Aaron: Obláta est hódie víctima pro peccáto, et holocáustum coram Dómino: mihi autem áccidit quod vides: quómodo pótui comédere eam, aut placére Dómino in cæremóniis mente lúgubri?
10	20	Quod cum audísset Móyses, recépit satisfactiónem.
11	1	Locutúsque est Dóminus ad Móysen et Aaron, dicens:
11	2	Dícite fíliis Israël: Hæc sunt animália quæ comédere debétis de cunctis animántibus terræ:
11	3	omne quod habet divísam úngulam, et rúminat in pecóribus, comedétis.
11	4	Quidquid autem rúminat quidem, et habet úngulam, sed non dívidit eam, sicut camélus et cétera, non comedétis illud, et inter immúnda reputábitis.
11	5	Chœrogrýllus qui rúminat, ungulámque non dívidit, immúndus est.
11	6	Lepus quoque: nam et ipse rúminat, sed úngulam non dívidit.
11	7	Et sus: qui cum úngulam dívidat, non rúminat.
11	8	Horum cárnibus non vescémini, nec cadávera contingétis, quia immúnda sunt vobis.
11	9	Hæc sunt quæ gignúntur in aquis, et vesci lícitum est: omne quod habet pínnulas et squamas, tam in mari quam in flumínibus et stagnis, comedétis.
11	10	Quidquid autem pínnulas et squamas non habet, eórum quæ in aquis movéntur et vivunt, abominábile vobis,
11	11	exsecrandúmque erit: carnes eórum non comedétis, et morticína vitábitis.
11	12	Cuncta quæ non habent pínnulas et squamas in aquis, pollúta erunt.
11	13	Hæc sunt quæ de ávibus comédere non debétis, et vitánda sunt vobis: áquilam, et gryphem, et haliǽetum,
11	14	et milvum ac vúlturem juxta genus suum,
11	15	et omne corvíni géneris in similitúdinem suam,
11	16	struthiónem, et nóctuam, et larum, et accípitrem juxta genus suum:
11	17	bubónem, et mérgulum, et ibin,
11	18	et cygnum, et onocrótalum, et porphyriónem,
11	19	herodiónem, et charádrion juxta genus suum, úpupam quoque, et vespertiliónem.
11	20	Omne de volúcribus quod gráditur super quátuor pedes, abominábile erit vobis.
11	21	Quidquid autem ámbulat quidem super quátuor pedes, sed habet longióra retro crura, per quæ salit super terram,
11	22	comédere debétis, ut est bruchus in génere suo, et áttacus atque ophiómachus, ac locústa, síngula juxta genus suum.
11	23	Quidquid autem ex volúcribus quátuor tantum habet pedes, exsecrábile erit vobis:
11	24	et quicúmque morticína eórum tetígerit, polluétur, et erit immúndus usque ad vésperum:
11	25	et si necésse fúerit ut portet quíppiam horum mórtuum, lavábit vestiménta sua, et immúndus erit usque ad occásum solis.
11	26	Omne ánimal quod habet quidem úngulam, sed non dívidit eam, nec rúminat, immúndum erit: et qui tetígerit illud, contaminábitur.
11	27	Quod ámbulat super manus ex cunctis animántibus, quæ incédunt quadrupédia, immúndum erit: qui tetígerit morticína eórum, polluétur usque ad vésperum.
11	28	Et qui portáverit hujuscémodi cadávera, lavábit vestiménta sua, et immúndus erit usque ad vésperum: quia ómnia hæc immúnda sunt vobis.
11	29	Hæc quoque inter pollúta reputabúntur de his quæ movéntur in terra, mustéla et mus et crocodílus, síngula juxta genus suum,
11	30	mýgale, et chamǽleon, et stéllio, et lacérta, et talpa:
11	31	ómnia hæc immúnda sunt. Qui tetígerit morticína eórum, immúndus erit usque ad vésperum:
11	32	et super quod cecíderit quidquam de morticínis eórum, polluétur, tam vas lígneum et vestiméntum, quam pelles et cilícia: et in quocúmque fit opus, tingéntur aqua, et pollúta erunt usque ad vésperum, et sic póstea mundabúntur.
11	33	Vas autem fíctile, in quod horum quidquam intro cecíderit, polluétur, et idcírco frangéndum est.
11	34	Omnis cibus, quem comedétis, si fusa fúerit super eum aqua, immúndus erit: et omne liquens quod bíbitur de univérso vase, immúndum erit.
11	35	Et quidquid de morticínis hujuscémodi cecíderit super illud, immúndum erit: sive clíbani, sive chytrópodes, destruéntur, et immúndi erunt.
11	36	Fontes vero et cistérnæ, et omnis aquárum congregátio munda erit. Qui morticínum eórum tetígerit, polluétur.
11	37	Si cecíderit super seméntem, non pólluet eam.
11	38	Si autem quíspiam aqua seméntem perfúderit, et póstea morticínis tacta fúerit, íllico polluétur.
11	39	Si mórtuum fúerit ánimal, quod licet vobis comédere, qui cadáver ejus tetígerit, immúndus erit usque ad vésperum:
11	40	et qui coméderit ex eo quíppiam, sive portáverit, lavábit vestiménta sua, et immúndus erit usque ad vésperum.
11	41	Omne quod reptat super terram, abominábile erit, nec assumétur in cibum.
11	42	Quidquid super pectus quádrupes gráditur, et multos habet pedes, sive per humum tráhitur, non comedétis, quia abominábile est.
11	43	Nolíte contamináre ánimas vestras, nec tangátis quidquam eórum, ne immúndi sitis.
11	44	Ego enim sum Dóminus Deus vester: sancti estóte, quia ego sanctus sum. Ne polluátis ánimas vestras in omni réptili quod movétur super terram.
11	45	Ego enim sum Dóminus, qui edúxi vos de terra Ægýpti, ut essem vobis in Deum. Sancti éritis, quia ego sanctus sum.
11	46	Ista est lex animántium ac vólucrum, et omnis ánimæ vivéntis, quæ movétur in aqua, et reptat in terra,
11	47	ut differéntias novéritis mundi et immúndi, et sciátis quid comédere et quid respúere debeátis.
12	1	Locutúsque est Dóminus ad Móysen, dicens:
12	2	Lóquere fíliis Israël, et dices ad eos: Múlier, si suscépto sémine pepérerit másculum, immúnda erit septem diébus juxta dies separatiónis ménstruæ.
12	3	Et die octávo circumcidétur infántulus:
12	4	ipsa vero trigínta tribus diébus manébit in sánguine purificatiónis suæ. Omne sanctum non tanget, nec ingrediétur in sanctuárium, donec impleántur dies purificatiónis suæ.
12	5	Sin autem féminam pepérerit, immúnda erit duábus hebdomádibus juxta ritum fluxus ménstrui, et sexagínta sex diébus manébit in sánguine purificatiónis suæ.
12	6	Cumque expléti fúerint dies purificatiónis suæ, pro fílio sive pro fília, déferet agnum annículum in holocáustum, et pullum colúmbæ sive túrturem pro peccáto, ad óstium tabernáculi testimónii, et tradet sacerdóti,
12	7	qui ófferet illa coram Dómino, et orábit pro ea, et sic mundábitur a proflúvio sánguinis sui: ista est lex pariéntis másculum aut féminam.
12	8	Quod si non invénerit manus ejus, nec potúerit offérre agnum, sumet duos túrtures vel duos pullos columbárum, unum in holocáustum, et álterum pro peccáto: orabítque pro ea sacérdos, et sic mundábitur.
13	1	Locutúsque est Dóminus ad Móysen, et Aaron, dicens:
13	2	Homo, in cujus cute et carne ortus fúerit divérsus color, sive pústula, aut quasi lucens quíppiam, id est, plaga lepræ, adducétur ad Aaron sacerdótem, vel ad unum quémlibet filiórum ejus.
13	3	Qui cum víderit lepram in cute, et pilos in album mutátos colórem, ipsámque spéciem lepræ humiliórem cute et carne réliqua: plaga lepræ est, et ad arbítrium ejus separábitur.
13	4	Sin autem lucens candor fúerit in cute, nec humílior carne réliqua, et pili colóris prístini, reclúdet eum sacérdos septem diébus:
13	5	et considerábit die séptimo: et síquidem lepra ultra non créverit, nec transíerit in cute prióres términos, rursum reclúdet eum septem diébus áliis.
13	6	Et die séptimo contemplábitur: si obscúrior fúerit lepra, et non créverit in cute, mundábit eum, quia scábies est: lavabítque homo vestiménta sua, et mundus erit.
13	7	Quod si postquam a sacerdóte visus est, et rédditus mundítiæ, íterum lepra créverit: adducétur ad eum,
13	8	et immundítiæ condemnábitur.
13	9	Plaga lepræ si fúerit in hómine, adducétur ad sacerdótem,
13	10	et vidébit eum. Cumque color albus in cute fúerit, et capillórum mutáverit aspéctum, ipsa quoque caro viva apparúerit:
13	11	lepra vetustíssima judicábitur, atque inólita cuti. Contaminábit ítaque eum sacérdos, et non reclúdet, quia perspícuæ immundítiæ est.
13	12	Sin autem efflorúerit discúrrens lepra in cute, et operúerit omnem cutem a cápite usque ad pedes, quidquid sub aspéctum oculórum cadit,
13	13	considerábit eum sacérdos, et tenéri lepra mundíssima judicábit: eo quod omnis in candórem versa sit, et idcírco homo mundus erit.
13	14	Quando vero caro vivens in eo apparúerit,
13	15	tunc sacerdótis judício polluétur, et inter immúndos reputábitur: caro enim viva, si lepra aspérgitur, immúnda est.
13	16	Quod si rursum versa fúerit in albórem, et totum hóminem operúerit,
13	17	considerábit eum sacérdos, et mundum esse decérnet.
13	18	Caro autem et cutis in qua ulcus natum est, et sanátum,
13	19	et in loco úlceris cicátrix alba apparúerit, sive subrúfa, adducétur homo ad sacerdótem.
13	20	Qui cum víderit locum lepræ humiliórem carne réliqua, et pilos versos in candórem, contaminábit eum: plaga enim lepræ orta est in úlcere.
13	21	Quod si pilus colóris est prístini, et cicátrix subobscúra, et vicína carne non est humílior, reclúdet eum septem diébus:
13	22	et si quidem créverit, adjudicábit eum lepræ:
13	23	sin autem stéterit in loco suo, úlceris est cicátrix, et homo mundus erit.
13	24	Caro autem et cutis, quam ignis exússerit, et sanáta albam sive rufam habúerit cicatrícem,
13	25	considerábit eam sacérdos: et ecce versa est in albórem, et locus ejus réliqua cute est humílior: contaminábit eum, quia plaga lepræ in cicatríce orta est.
13	26	Quod si pilórum color non fúerit immutátus, nec humílior plaga carne réliqua, et ipsa lepræ spécies fúerit subobscúra, reclúdet eum septem diébus,
13	27	et die séptimo contemplábitur: si créverit in cute lepra, contaminábit eum.
13	28	Sin autem in loco suo candor stéterit non satis clarus, plaga combustiónis est, et idcírco mundábitur, quia cicátrix est combustúræ.
13	29	Vir, sive múlier, in cujus cápite vel barba germináverit lepra, vidébit eos sacérdos.
13	30	Et síquidem humílior fúerit locus carne réliqua, et capíllus flavus, solitóque subtílior, contaminábit eos, quia lepra cápitis ac barbæ est.
13	31	Sin autem víderit locum máculæ æquálem vicínæ carni, et capíllum nigrum: reclúdet eum septem diébus,
13	32	et die séptimo intuébitur. Si non créverit mácula, et capíllus sui colóris est, et locus plagæ carni réliquæ æquális:
13	33	radétur homo absque loco máculæ, et includétur septem diébus áliis.
13	34	Si die séptimo visa fúerit stetísse plaga in loco suo, nec humílior carne réliqua, mundábit eum: lotísque véstibus suis, mundus erit.
13	35	Sin autem post emundatiónem rursus créverit mácula in cute,
13	36	non quæret ámplius utrum capíllus in flavum colórem sit immutátus, quia apérte immúndus est.
13	37	Porro si stéterit mácula, et capílli nigri fúerint, nóverit hóminem sanátum esse, et confidénter eum pronúntiet mundum.
13	38	Vir, sive múlier, in cujus cute candor apparúerit,
13	39	intuébitur eos sacérdos. Si deprehénderit subobscúrum albórem lucére in cute, sciat non esse lepram, sed máculam colóris cándidi, et hóminem mundum.
13	40	Vir, de cujus cápite capílli fluunt, calvus et mundus est:
13	41	et si a fronte cecíderint pili, recalváster et mundus est.
13	42	Sin autem in calvítio sive in recalvatióne albus vel rufus color fúerit exórtus,
13	43	et hoc sacérdos víderit, condemnábit eum haud dúbie lepræ, quæ orta est in calvítio.
13	44	Quicúmque ergo maculátus fúerit lepra, et separátus est ad arbítrium sacerdótis,
13	45	habébit vestiménta dissúta, caput nudum, os veste contéctum, contaminátum ac sórdidum se clamábit.
13	46	Omni témpore quo leprósus est, et immúndus, solus habitábit extra castra.
13	47	Vestis lánea sive línea, quæ lepram habúerit,
13	48	in stámine atque subtégmine, aut certe pellis, vel quidquid ex pelle conféctum est,
13	49	si alba vel rufa mácula fúerit infécta, lepra reputábitur, ostendetúrque sacerdóti:
13	50	qui considerátam reclúdet septem diébus:
13	51	et die séptimo rursus aspíciens, si deprehénderit crevísse, lepra persevérans est: pollútum judicábit vestiméntum, et omne in quo fúerit invénta:
13	52	et idcírco comburétur flammis.
13	53	Quod si eam víderit non crevísse,
13	54	præcípiet, et lavábunt id in quo lepra est, recludétque illud septem diébus áliis.
13	55	Et cum víderit fáciem quidem prístinam non revérsam, nec tamen crevísse lepram, immúndum judicábit, et igne combúret, eo quod infúsa sit in superfície vestiménti vel per totum, lepra.
13	56	Sin autem obscúrior fúerit locus lepræ, postquam vestis est lota, abrúmpet eum, et a sólido dívidet.
13	57	Quod si ultra apparúerit in his locis, quæ prius immaculáta erant, lepra volátilis et vaga, debet igne combúri.
13	58	Si cessáverit, lavábit aqua ea, quæ pura sunt, secúndo, et munda erunt.
13	59	Ista est lex lepræ vestiménti lánei et línei, stáminis, atque subtégminis, omnísque supelléctilis pellíceæ, quómodo mundári débeat, vel contaminári.
14	1	Locutúsque est Dóminus ad Móysen, dicens:
14	2	Hic est ritus leprósi, quando mundándus est. Adducétur ad sacerdótem:
14	3	qui egréssus de castris, cum invénerit lepram esse mundátam,
14	4	præcípiet ei, qui purificátur, ut ófferat duos pásseres vivos pro se, quibus vesci lícitum est, et lignum cédrinum, vermiculúmque et hyssópum.
14	5	Et unum ex passéribus immolári jubébit in vase fíctili super aquas vivéntes:
14	6	álium autem vivum cum ligno cédrino, et cocco et hyssópo, tinget in sánguine pásseris immoláti,
14	7	quo aspérget illum, qui mundándus est, sépties, ut jure purgétur: et dimíttet pásserem vivum, ut in agrum ávolet.
14	8	Cumque láverit homo vestiménta sua, radet omnes pilos córporis, et lavábitur aqua: purificatúsque ingrediétur castra, ita dumtáxat ut máneat extra tabernáculum suum septem diébus,
14	9	et die séptimo radet capíllos cápitis, barbámque et supercília, ac totíus córporis pilos. Et lotis rursum véstibus et córpore,
14	10	die octávo assúmet duos agnos immaculátos, et ovem annículam absque mácula, et tres décimas símilæ in sacrifícium, quæ conspérsa sit óleo, et seórsum ólei sextárium.
14	11	Cumque sacérdos puríficans hóminem, statúerit eum, et hæc ómnia coram Dómino in óstio tabernáculi testimónii,
14	12	tollet agnum, et ófferet eum pro delícto, oleíque sextárium: et oblátis ante Dóminum ómnibus,
14	13	immolábit agnum, ubi solet immolári hóstia pro peccáto, et holocáustum, id est, in loco sancto. Sicut enim pro peccáto, ita et pro delícto ad sacerdótem pértinet hóstia: Sancta sanctórum est.
14	14	Assuménsque sacérdos de sánguine hóstiæ, quæ immoláta est pro delícto, ponet super extrémum aurículæ dextræ ejus qui mundátur, et super póllices manus dextræ et pedis:
14	15	et de ólei sextário mittet in manum suam sinístram,
14	16	tingétque dígitum dextrum in eo, et aspérget coram Dómino sépties.
14	17	Quod autem réliquum est ólei in læva manu, fundet super extrémum aurículæ dextræ ejus qui mundátur, et super póllices manus ac pedis dextri, et super sánguinem qui effúsus est pro delícto,
14	18	et super caput ejus.
14	19	Rogabítque pro eo coram Dómino, et fáciet sacrifícium pro peccáto: tunc immolábit holocáustum,
14	20	et ponet illud in altári cum libaméntis suis, et homo rite mundábitur.
14	21	Quod si pauper est, et non potest manus ejus inveníre quæ dicta sunt pro delícto, assúmet agnum ad oblatiónem, ut roget pro eo sacérdos, decimámque partem símilæ conspérsæ óleo in sacrifícium, et ólei sextárium,
14	22	duósque túrtures sive duos pullos colúmbæ, quorum unus sit pro peccáto, et alter in holocáustum:
14	23	offerétque ea die octávo purificatiónis suæ sacerdóti, ad óstium tabernáculi testimónii coram Dómino.
14	24	Qui suscípiens agnum pro delícto et sextárium ólei, levábit simul:
14	25	immolatóque agno, de sánguine ejus ponet super extrémum aurículæ dextræ illíus qui mundátur, et super póllices manus ejus ac pedis dextri:
14	26	ólei vero partem mittet in manum suam sinístram,
14	27	in quo tingens dígitum dextræ manus aspérget sépties coram Dómino:
14	28	tangétque extrémum dextræ aurículæ illíus qui mundátur, et póllices manus ac pedis dextri, in loco sánguinis qui effúsus est pro delícto:
14	29	réliquam autem partem ólei, quæ est in sinístra manu, mittet super caput purificáti, ut placet pro eo Dóminum:
14	30	et túrturem sive pullum colúmbæ ófferet,
14	31	unum pro delícto, et álterum in holocáustum cum libaméntis suis.
14	32	Hoc est sacrifícium leprósi, qui habére non potest ómnia in emundatiónem sui.
14	33	Locutúsque est Dóminus ad Móysen et Aaron, dicens:
14	34	Cum ingréssi fuéritis terram Chánaan, quam ego dabo vobis in possessiónem, si fúerit plaga lepræ in ǽdibus,
14	35	ibit cujus est domus, núntians sacerdóti, et dicet: Quasi plaga lepræ vidétur mihi esse in domo mea.
14	36	At ille præcípiet ut éfferant univérsa de domo, priúsquam ingrediátur eam, et vídeat utrum leprósa sit, ne immúnda fiant ómnia quæ in domo sunt. Intrabítque póstea ut consíderet lepram domus:
14	37	et cum víderit in pariétibus illíus quasi vallículas pallóre sive rubóre defórmes, et humilióres superfície réliqua,
14	38	egrediétur óstium domus, et statim claudet illam septem diébus.
14	39	Reversúsque die séptimo, considerábit eam: si invénerit crevísse lepram,
14	40	jubébit érui lápides in quibus lepra est, et prójici eos extra civitátem in locum immúndum:
14	41	domum autem ipsam radi intrínsecus per circúitum, et spargi púlverem rasúræ extra urbem in locum immúndum,
14	42	lapidésque álios repóni pro his qui abláti fúerint, et luto álio liníri domum.
14	43	Sin autem postquam éruti sunt lápides, et pulvis erásus, et ália terra lita,
14	44	ingréssus sacérdos víderit revérsam lepram, et paríetes respérsos máculis, lepra est persevérans, et immúnda domus:
14	45	quam statim déstruent, et lápides ejus ac ligna, atque univérsum púlverem projícient extra óppidum in locum immúndum.
14	46	Qui intráverit domum quando clausa est, immúndus erit usque ad vésperum:
14	47	et qui dormíerit in ea, et coméderit quíppiam, lavábit vestiménta sua.
14	48	Quod si intróiens sacérdos víderit lepram non crevísse in domo, postquam dénuo lita fúerit, purificábit eam réddita sanitáte:
14	49	et in purificatiónem ejus sumet duos pásseres, lignúmque cédrinum, et vermículum atque hyssópum:
14	50	et immoláto uno pássere in vase fíctili super aquas vivas,
14	51	tollet lignum cédrinum, et hyssópum, et coccum, et pásserem vivum, et tinget ómnia in sánguine pásseris immoláti, atque in aquis vivéntibus, et aspérget domum sépties,
14	52	purificabítque eam tam in sánguine pásseris quam in aquis vivéntibus, et in pássere vivo, lignóque cédrino et hyssópo atque vermículo.
14	53	Cumque dimíserit pásserem avoláre in agrum líbere, orábit pro domo, et jure mundábitur.
14	54	Ista est lex omnis lepræ et percussúræ,
14	55	lepræ véstium et domórum,
14	56	cicatrícis et erumpéntium papulárum, lucéntis máculæ, et in várias spécies, colóribus immutátis,
14	57	ut possit sciri quo témpore mundum quid, vel immúndum sit.
15	1	Locutúsque est Dóminus ad Móysen et Aaron, dicens:
15	2	Loquímini fíliis Israël, et dícite eis: Vir, qui pátitur fluxum séminis, immúndus erit.
15	3	Et tunc judicábitur huic vítio subjacére, cum per síngula moménta adhǽserit carni ejus, atque concréverit fœdus humor.
15	4	Omne stratum, in quo dormíerit, immúndum erit, et ubicúmque séderit.
15	5	Si quis hóminum tetígerit lectum ejus, lavábit vestiménta sua: et ipse lotus aqua, immúndus erit usque ad vésperum.
15	6	Si séderit ubi ille séderat, et ipse lavábit vestiménta sua: et lotus aqua, immúndus erit usque ad vésperum.
15	7	Qui tetígerit carnem ejus, lavábit vestiménta sua: et ipse lotus aqua, immúndus erit usque ad vésperum.
15	8	Si salívam hujuscémodi homo jécerit super eum qui mundus est, lavábit vestiménta sua: et lotus aqua, immúndus erit usque ad vésperum.
15	9	Sagma, super quo séderit, immúndum erit:
15	10	et quidquid sub eo fúerit, qui fluxum séminis pátitur, pollútum erit usque ad vésperum. Qui portáverit horum áliquid, lavábit vestiménta sua: et ipse lotus aqua, immúndus erit usque ad vésperum.
15	11	Omnis, quem tetígerit qui talis est, non lotis ante mánibus, lavábit vestiménta sua: et lotus aqua, immúndus erit usque ad vésperum.
15	12	Vas fíctile quod tetígerit, confringétur: vas autem lígneum lavábitur aqua.
15	13	Si sanátus fúerit qui hujuscémodi sústinet passiónem, numerábit septem dies post emundatiónem sui, et lotis véstibus et toto córpore in aquis vivéntibus, erit mundus.
15	14	Die autem octávo sumet duos túrtures, aut duos pullos colúmbæ, et véniet in conspéctum Dómini ad óstium tabernáculi testimónii, dabítque eos sacerdóti:
15	15	qui fáciet unum pro peccáto et álterum in holocáustum: rogabítque pro eo coram Dómino, ut emundétur a fluxu séminis sui.
15	16	Vir de quo egréditur semen cóitus, lavábit aqua omne corpus suum: et immúndus erit usque ad vésperum.
15	17	Vestem et pellem, quam habúerit, lavábit aqua, et immúnda erit usque ad vésperum.
15	18	Múlier, cum qua coíerit, lavábitur aqua, et immúnda erit usque ad vésperum.
15	19	Múlier, quæ redeúnte mense pátitur fluxum sánguinis, septem diébus separábitur.
15	20	Omnis qui tetígerit eam, immúndus erit usque ad vésperum:
15	21	et in quo dormíerit vel séderit diébus separatiónis suæ, polluétur.
15	22	Qui tetígerit lectum ejus, lavábit vestiménta sua: et ipse lotus aqua, immúndus erit usque ad vésperum.
15	23	Omne vas, super quo illa séderit, quisquis attígerit, lavábit vestiménta sua: et ipse lotus aqua, pollútus erit usque ad vésperum.
15	24	Si coíerit cum ea vir témpore sánguinis menstruális, immúndus erit septem diébus: et omne stratum, in quo dormíerit, polluétur.
15	25	Múlier, quæ pátitur multis diébus fluxum sánguinis non in témpore menstruáli, vel quæ post ménstruum sánguinem flúere non cessat, quámdiu súbiacet huic passióni, immúnda erit quasi sit in témpore ménstruo.
15	26	Omne stratum, in quo dormíerit, et vas in quo séderit, pollútum erit.
15	27	Quicúmque tetígerit ea, lavábit vestiménta sua: et ipse lotus aqua, immúndus erit usque ad vésperum.
15	28	Si stéterit sanguis, et flúere cessáverit, numerábit septem dies purificatiónis suæ:
15	29	et die octávo ófferet pro se sacerdóti duos túrtures, aut duos pullos columbárum, ad óstium tabernáculi testimónii:
15	30	qui unum fáciet pro peccáto, et álterum in holocáustum, rogabítque pro ea coram Dómino, et pro fluxu immundítiæ ejus.
15	31	Docébitis ergo fílios Israël ut cáveant immundítiam, et non moriántur in sórdibus suis, cum pollúerint tabernáculum meum quod est inter eos.
15	32	Ista est lex ejus, qui pátitur fluxum séminis, et qui pollúitur cóitu,
15	33	et quæ ménstruis tempóribus separátur, vel quæ jugi fluit sánguine, et hóminis, qui dormíerit cum ea.
16	1	Locutúsque est Dóminus ad Móysen post mortem duórum filiórum Aaron, quando offeréntes ignem aliénum interfécti sunt:
16	2	et præcépit ei, dicens: Lóquere ad Aaron fratrem tuum, ne omni témpore ingrediátur sanctuárium, quod est intra velum coram propitiatório quo tégitur arca, ut non moriátur (quia in nube apparébo super oráculum),
16	3	nisi hæc ante fécerit: vítulum pro peccáto ófferet, et aríetem in holocáustum.
16	4	Túnica línea vestiétur, feminálibus líneis verénda celábit: accingétur zona línea, cídarim líneam impónet cápiti: hæc enim vestiménta sunt sancta: quibus cunctis, cum lotus fúerit, induétur.
16	5	Suscipiétque ab univérsa multitúdine filiórum Israël duos hircos pro peccáto, et unum aríetem in holocáustum.
16	6	Cumque obtúlerit vítulum, et oráverit pro se et pro domo sua,
16	7	duos hircos stare fáciet coram Dómino in óstio tabernáculi testimónii:
16	8	mitténsque super utrúmque sortem, unam Dómino, álteram capro emissário:
16	9	cujus exíerit sors Dómino, ófferet illum pro peccáto:
16	10	cujus autem in caprum emissárium, státuet eum vivum coram Dómino, ut fundat preces super eo, et emíttat eum in solitúdinem.
16	11	His rite celebrátis, ófferet vítulum, et rogans pro se, et pro domo sua, immolábit eum:
16	12	assumptóque thuríbulo, quod de prunis altáris impléverit, et háuriens manu compósitum thymiáma in incénsum, ultra velum intrábit in sancta:
16	13	ut, pósitis super ignem aromátibus, nébula eórum et vapor opériat oráculum quod est supra testimónium, et non moriátur.
16	14	Tollet quoque de sánguine vítuli, et aspérget dígito sépties contra propitiatórium ad oriéntem.
16	15	Cumque mactáverit hircum pro peccáto pópuli, ínferet sánguinem ejus intra velum, sicut præcéptum est de sánguine vítuli, ut aspérgat e regióne oráculi,
16	16	et éxpiet sanctuárium ab immundítiis filiórum Israël, et a prævaricatiónibus eórum, cunctísque peccátis. Juxta hunc ritum fáciet tabernáculo testimónii, quod fixum est inter eos, in médio sórdium habitatiónis eórum.
16	17	Nullus hóminum sit in tabernáculo, quando póntifex sanctuárium ingréditur, ut roget pro se, et pro domo sua, et pro univérso cœtu Israël, donec egrediátur.
16	18	Cum autem exíerit ad altáre quod coram Dómino est, oret pro se, et sumptum sánguinem vítuli atque hirci fundat super córnua ejus per gyrum:
16	19	aspergénsque dígito sépties, éxpiet, et sanctíficet illud ab immundítiis filiórum Israël.
16	20	Postquam emundáverit sanctuárium, et tabernáculum, et altáre, tunc ófferat hircum vivéntem:
16	21	et pósita utráque manu super caput ejus, confiteátur omnes iniquitátes filiórum Israël, et univérsa delícta atque peccáta eórum: quæ ímprecans cápiti ejus, emíttet illum per hóminem parátum, in desértum.
16	22	Cumque portáverit hircus omnes iniquitátes eórum in terram solitáriam, et dimíssus fúerit in desérto,
16	23	revertétur Aaron in tabernáculum testimónii, et depósitis véstibus, quibus prius indútus erat, cum intráret sanctuárium, relictísque ibi,
16	24	lavábit carnem suam in loco sancto, induetúrque véstibus suis. Et postquam egréssus obtúlerit holocáustum suum, ac plebis, rogábit tam pro se quam pro pópulo:
16	25	et ádipem, qui oblátus est pro peccátis, adolébit super altáre.
16	26	Ille vero, qui dimíserit caprum emissárium, lavábit vestiménta sua, et corpus aqua, et sic ingrediétur in castra.
16	27	Vítulum autem, et hircum, qui pro peccáto fúerant immoláti, et quorum sanguis illátus est in sanctuárium, ut expiátio complerétur, asportábunt foras castra, et combúrent igni tam pelles quam carnes eórum, ac fimum:
16	28	et quicúmque combússerit ea, lavábit vestiménta sua et carnem aqua, et sic ingrediétur in castra.
16	29	Erítque vobis hoc legítimum sempitérnum: mense séptimo, décima die mensis, affligétis ánimas vestras, nullúmque opus faciétis, sive indígena, sive ádvena qui peregrinátur inter vos.
16	30	In hac die expiátio erit vestri, atque mundátio ab ómnibus peccátis vestris: coram Dómino mundabímini.
16	31	Sábbatum enim requietiónis est, et affligétis ánimas vestras religióne perpétua.
16	32	Expiábit autem sacérdos, qui unctus fúerit, et cujus manus initiátæ sunt ut sacerdótio fungátur pro patre suo: induetúrque stola línea et véstibus sanctis,
16	33	et expiábit sanctuárium et tabernáculum testimónii atque altáre, sacerdótes quoque et univérsum pópulum.
16	34	Erítque vobis hoc legítimum sempitérnum, ut orétis pro fíliis Israël, et pro cunctis peccátis eórum semel in anno. Fecit ígitur sicut præcéperat Dóminus Móysi.
17	1	Et locútus est Dóminus ad Móysen, dicens:
17	2	Lóquere Aaron et fíliis ejus, et cunctis fíliis Israël, dicens ad eos: Iste est sermo, quem mandávit Dóminus, dicens:
17	3	Homo quílibet de domo Israël, si occíderit bovem aut ovem, sive capram, in castris vel extra castra,
17	4	et non obtúlerit ad óstium tabernáculi oblatiónem Dómino, sánguinis reus erit: quasi si sánguinem fúderit, sic períbit de médio pópuli sui.
17	5	Ideo sacerdóti offérre debent fílii Israël hóstias suas, quas occídent in agro, ut sanctificéntur Dómino ante óstium tabernáculi testimónii, et ímmolent eas hóstias pacíficas Dómino.
17	6	Fundétque sacérdos sánguinem super altáre Dómini ad óstium tabernáculi testimónii, et adolébit ádipem in odórem suavitátis Dómino:
17	7	et nequáquam ultra immolábunt hóstias suas dæmónibus, cum quibus fornicáti sunt. Legítimum sempitérnum erit illis et pósteris eórum.
17	8	Et ad ipsos dices: Homo de domo Israël, et de ádvenis qui peregrinántur apud vos, qui obtúlerit holocáustum sive víctimam,
17	9	et ad óstium tabernáculi testimónii non addúxerit eam, ut offerátur Dómino, interíbit de pópulo suo.
17	10	Homo quílibet de domo Israël et de ádvenis qui peregrinántur inter eos, si coméderit sánguinem, obfirmábo fáciem meam contra ánimam illíus, et dispérdam eam de pópulo suo,
17	11	quia ánima carnis in sánguine est: et ego dedi illum vobis, ut super altáre in eo expiétis pro animábus vestris, et sanguis pro ánimæ piáculo sit.
17	12	Idcírco dixi fíliis Israël: Omnis ánima ex vobis non cómedet sánguinem, nec ex ádvenis, qui peregrinántur apud vos.
17	13	Homo quicúmque de fíliis Israël, et de ádvenis qui peregrinántur apud vos, si venatióne atque aucúpio céperit feram, vel avem, quibus vesci lícitum est, fundat sánguinem ejus, et opériat illum terra.
17	14	Anima enim omnis carnis in sánguine est: unde dixi fíliis Israël: Sánguinem univérsæ carnis non comedétis, quia ánima carnis in sánguine est: et quicúmque coméderit illum, interíbit.
17	15	Anima, quæ coméderit morticínum, vel captum a béstia, tam de indígenis, quam de ádvenis, lavábit vestiménta sua et semetípsum aqua, et contaminátus erit usque ad vésperum: et hoc órdine mundus fiet.
17	16	Quod si non láverit vestiménta sua et corpus, portábit iniquitátem suam.
18	1	Locútus est Dóminus ad Móysen, dicens:
18	2	Lóquere fíliis Israël, et dices ad eos: Ego Dóminus Deus vester:
18	3	juxta consuetúdinem terræ Ægýpti, in qua habitástis, non faciétis: et juxta morem regiónis Chánaan, ad quam ego introductúrus sum vos, non agétis, nec in legítimis eórum ambulábitis.
18	4	Faciétis judícia mea, et præcépta mea servábitis, et ambulábitis in eis. Ego Dóminus Deus vester.
18	5	Custodíte leges meas atque judícia, quæ fáciens homo, vivet in eis. Ego Dóminus.
18	6	Omnis homo ad próximam sánguinis sui non accédet, ut revélet turpitúdinem ejus. Ego Dóminus.
18	7	Turpitúdinem patris tui et turpitúdinem matris tuæ non discoopéries: mater tua est: non revelábis turpitúdinem ejus.
18	8	Turpitúdinem uxóris patris tui non discoopéries: turpitúdo enim patris tui est.
18	9	Turpitúdinem soróris tuæ ex patre sive ex matre, quæ domi vel foris génita est, non revelábis.
18	10	Turpitúdinem fíliæ fílii tui vel neptis ex fília non revelábis: quia turpitúdo tua est.
18	11	Turpitúdinem fíliæ uxóris patris tui, quam péperit patri tuo, et est soror tua, non revelábis.
18	12	Turpitúdinem soróris patris tui non discoopéries: quia caro est patris tui.
18	13	Turpitúdinem soróris matris tuæ non revelábis, eo quod caro sit matris tuæ.
18	14	Turpitúdinem pátrui tui non revelábis, nec accédes ad uxórem ejus, quæ tibi affinitáte conjúngitur.
18	15	Turpitúdinem nurus tuæ non revelábis, quia uxor fílii tui est: nec discoopéries ignomíniam ejus.
18	16	Turpitúdinem uxóris fratris tui non revelábis: quia turpitúdo fratris tui est.
18	17	Turpitúdinem uxóris tuæ et fíliæ ejus non revelábis. Fíliam fílii ejus, et fíliam fíliæ illíus non sumes, ut revéles ignomíniam ejus: quia caro illíus sunt, et talis cóitus incéstus est.
18	18	Sorórem uxóris tuæ in pellicátum illíus non accípies, nec revelábis turpitúdinem ejus adhuc illa vivénte.
18	19	Ad mulíerem quæ pátitur ménstrua non accédes, nec revelábis fœditátem ejus.
18	20	Cum uxóre próximi tui non coíbis, nec séminis commistióne maculáberis.
18	21	De sémine tuo non dabis ut consecrétur idólo Moloch, nec póllues nomen Dei tui. Ego Dóminus.
18	22	Cum másculo non commisceáris cóitu femíneo, quia abominátio est.
18	23	Cum omni pécore non coíbis, nec maculáberis cum eo. Múlier non succúmbet juménto, nec miscébitur ei, quia scelus est.
18	24	Nec polluámini in ómnibus his, quibus contaminátæ sunt univérsæ gentes, quas ego ejíciam ante conspéctum vestrum,
18	25	et quibus pollúta est terra: cujus ego scélera visitábo, ut évomat habitatóres suos.
18	26	Custodíte legítima mea atque judícia, et non faciátis ex ómnibus abominatiónibus istis, tam indígena quam colónus qui peregrinántur apud vos.
18	27	Omnes enim exsecratiónes istas fecérunt áccolæ terræ qui fuérunt ante vos, et polluérunt eam.
18	28	Cavéte ergo ne et vos simíliter évomat, cum pária fecéritis, sicut evómuit gentem, quæ fuit ante vos.
18	29	Omnis ánima, quæ fécerit de abominatiónibus his quíppiam, períbit de médio pópuli sui.
18	30	Custodíte mandáta mea. Nolíte fácere quæ fecérunt hi qui fuérunt ante vos, et ne polluámini in eis. Ego Dóminus Deus vester.
19	1	Locútus est Dóminus ad Móysen, dicens:
19	2	Lóquere ad omnem cœtum filiórum Israël, et dices ad eos: Sancti estóte, quia ego sanctus sum, Dóminus Deus vester.
19	3	Unusquísque patrem suum, et matrem suam tímeat. Sábbata mea custodíte. Ego Dóminus Deus vester.
19	4	Nolíte convérti ad idóla, nec deos conflátiles faciátis vobis. Ego Dóminus Deus vester.
19	5	Si immolavéritis hóstiam pacificórum Dómino, ut sit placábilis,
19	6	eo die quo fúerit immoláta, comedétis eam, et die áltero: quidquid autem resíduum fúerit in diem tértium, igne comburétis.
19	7	Si quis post bíduum coméderit ex ea, profánus erit, et impietátis reus:
19	8	portabítque iniquitátem suam, quia sanctum Dómini pólluit, et períbit ánima illa de pópulo suo.
19	9	Cumque messúeris ségetes terræ tuæ, non tondébis usque ad solum superfíciem terræ, nec remanéntes spicas cólliges.
19	10	Neque in vínea tua racémos et grana decidéntia congregábis, sed paupéribus et peregrínis carpénda dimíttes. Ego Dóminus Deus vester.
19	11	Non faciétis furtum. Non mentiémini, nec decípiet unusquísque próximum suum.
19	12	Non perjurábis in nómine meo, nec póllues nomen Dei tui. Ego Dóminus.
19	13	Non fácies calúmniam próximo tuo, nec vi ópprimes eum. Non morábitur opus mercenárii tui apud te usque mane.
19	14	Non maledíces surdo, nec coram cæco pones offendículum: sed timébis Dóminum Deum tuum, quia ego sum Dóminus.
19	15	Non fácies quod iníquum est, nec injúste judicábis. Non consíderes persónam páuperis, nec honóres vultum poténtis. Juste júdica próximo tuo.
19	16	Non eris criminátor, nec susúrro in pópulo. Non stabis contra sánguinem próximi tui. Ego Dóminus.
19	17	Non óderis fratrem tuum in corde tuo, sed públice árgue eum, ne hábeas super illo peccátum.
19	18	Non quæras ultiónem, nec memor eris injúriæ cívium tuórum. Díliges amícum tuum sicut teípsum. Ego Dóminus.
19	19	Leges meas custodíte. Juméntum tuum non fácies coíre cum altérius géneris animántibus. Agrum tuum non seres divérso sémine. Veste, quæ ex duóbus texta est, non induéris.
19	20	Homo si dormíerit cum mulíere cóitu séminis, quæ sit ancílla étiam núbilis, et tamen prétio non redémpta, nec libertáte donáta: vapulábunt ambo, et non moriéntur, quia non fuit líbera.
19	21	Pro delícto autem suo ófferet Dómino ad óstium tabernáculi testimónii aríetem:
19	22	orabítque pro eo sacérdos, et pro peccáto ejus coram Dómino, et repropitiábitur ei, dimittetúrque peccátum.
19	23	Quando ingréssi fuéritis terram, et plantavéritis in ea ligna pomífera, auferétis præpútia eórum: poma, quæ gérminant, immúnda erunt vobis, nec edétis ex eis.
19	24	Quarto autem anno omnis fructus eórum sanctificábitur, laudábilis Dómino.
19	25	Quinto autem anno comedétis fructus, congregántes poma quæ próferunt. Ego Dóminus Deus vester.
19	26	Non comedétis cum sánguine. Non augurabímini, nec observábitis sómnia.
19	27	Neque in rotúndum attondébitis comam, nec radétis barbam.
19	28	Et super mórtuo non incidétis carnem vestram, neque figúras áliquas aut stígmata faciétis vobis. Ego Dóminus.
19	29	Ne prostítuas fíliam tuam, ne contaminétur terra, et impleátur piáculo.
19	30	Sábbata mea custodíte, et sanctuárium meum metúite. Ego Dóminus.
19	31	Non declinétis ad magos, nec ab aríolis áliquid sciscitémini, ut polluámini per eos. Ego Dóminus Deus vester.
19	32	Coram cano cápite consúrge, et honóra persónam senis: et time Dóminum Deum tuum. Ego sum Dóminus.
19	33	Si habitáverit ádvena in terra vestra, et morátus fúerit inter vos, non exprobrétis ei:
19	34	sed sit inter vos quasi indígena, et diligétis eum quasi vosmetípsos: fuístis enim et vos ádvenæ in terra Ægýpti. Ego Dóminus Deus vester.
19	35	Nolíte fácere iníquum áliquid in judício, in régula, in póndere, in mensúra.
19	36	Statéra justa, et æqua sint póndera, justus módius, æquúsque sextárius. Ego Dóminus Deus vester, qui edúxi vos de terra Ægýpti.
19	37	Custodíte ómnia præcépta mea, et univérsa judícia, et fácite ea. Ego Dóminus.
20	1	Locutúsque est Dóminus ad Móysen, dicens:
20	2	Hæc loquéris fíliis Israël: Homo de fíliis Israël, et de ádvenis, qui hábitant in Israël, si quis déderit de sémine suo idólo Moloch, morte moriátur: pópulus terræ lapidábit eum.
20	3	Et ego ponam fáciem meam contra illum: succidámque eum de médio pópuli sui, eo quod déderit de sémine suo Moloch, et contamináverit sanctuárium meum, ac pollúerit nomen sanctum meum.
20	4	Quod si négligens pópulus terræ, et quasi parvipéndens impérium meum, dimíserit hóminem qui dedit de sémine suo Moloch, nec volúerit eum occídere:
20	5	ponam fáciem meam super hóminem illum, et super cognatiónem ejus, succidámque et ipsum, et omnes qui consensérunt ei ut fornicarétur cum Moloch, de médio pópuli sui.
20	6	Anima, quæ declináverit ad magos et aríolos, et fornicáta fúerit cum eis, ponam fáciem meam contra eam, et interfíciam illam de médio pópuli sui.
20	7	Sanctificámini et estóte sancti, quia ego sum Dóminus Deus vester.
20	8	Custodíte præcépta mea, et fácite ea. Ego Dóminus qui sanctífico vos.
20	9	Qui maledíxerit patri suo, aut matri, morte moriátur: patri matríque maledíxit: sanguis ejus sit super eum.
20	10	Si mœchátus quis fúerit cum uxóre altérius, et adultérium perpetráverit cum cónjuge próximi sui, morte moriántur et mœchus et adúltera.
20	11	Qui dormíerit cum novérca sua, et reveláverit ignomíniam patris sui, morte moriántur ambo: sanguis eórum sit super eos.
20	12	Si quis dormíerit cum nuru sua, utérque moriátur, quia scelus operáti sunt: sanguis eórum sit super eos.
20	13	Qui dormíerit cum másculo cóitu femíneo, utérque operátus est nefas, morte moriántur: sit sanguis eórum super eos.
20	14	Qui supra uxórem fíliam, dúxerit matrem ejus, scelus operátus est: vivus ardébit cum eis, nec permanébit tantum nefas in médio vestri.
20	15	Qui cum juménto et pécore coíerit, morte moriátur: pecus quoque occídite.
20	16	Múlier, quæ succubúerit cuílibet juménto, simul interficiétur cum eo: sanguis eórum sit super eos.
20	17	Qui accéperit sorórem suam fíliam patris sui, vel fíliam matris suæ, et víderit turpitúdinem ejus, illáque conspéxerit fratris ignomíniam, nefáriam rem operáti sunt: occidéntur in conspéctu pópuli sui, eo quod turpitúdinem suam mútuo reveláverint, et portábunt iniquitátem suam.
20	18	Qui coíerit cum mulíere in fluxu ménstruo, et reveláverit turpitúdinem ejus, ipsáque aperúerit fontem sánguinis sui, interficiéntur ambo de médio pópuli sui.
20	19	Turpitúdinem matérteræ et ámitæ tuæ non discoopéries: qui hoc fécerit, ignomíniam carnis suæ nudávit: portábunt ambo iniquitátem suam.
20	20	Qui coíerit cum uxóre pátrui vel avúnculi sui, et reveláverit ignomíniam cognatiónis suæ, portábunt ambo peccátum suum: absque líberis moriéntur.
20	21	Qui dúxerit uxórem fratris sui, rem facit illícitam: turpitúdinem fratris sui revelávit: absque líberis erunt.
20	22	Custodíte leges meas, atque judícia, et fácite ea: ne et vos évomat terra quam intratúri estis et habitatúri.
20	23	Nolíte ambuláre in legítimis natiónum, quas ego expulsúrus sum ante vos. Omnia enim hæc fecérunt, et abominátus sum eas.
20	24	Vobis autem loquor: Possidéte terram eórum, quam dabo vobis in hereditátem, terram fluéntem lacte et melle. Ego Dóminus Deus vester, qui separávi vos a céteris pópulis.
20	25	Separáte ergo et vos juméntum mundum ab immúndo, et avem mundam ab immúnda: ne polluátis ánimas vestras in pécore, et ávibus, et cunctis quæ movéntur in terra, et quæ vobis osténdi esse pollúta.
20	26	Eritis mihi sancti, quia sanctus sum ego Dóminus, et separávi vos a céteris pópulis, ut essétis mei.
20	27	Vir, sive múlier, in quibus pythónicus, vel divinatiónis fúerit spíritus, morte moriántur: lapídibus óbruent eos: sanguis eórum sit super illos.
21	1	Dixit quoque Dóminus ad Móysen: Lóquere ad sacerdótes fílios Aaron, et dices ad eos: Ne contaminétur sacérdos in mórtibus cívium suórum,
21	2	nisi tantum in consanguíneis, ac propínquis, id est, super patre et matre, et fílio, et fília, fratre quoque,
21	3	et soróre vírgine quæ non est nupta viro:
21	4	sed nec in príncipe pópuli sui contaminábitur.
21	5	Non radent caput, nec barbam, neque in cárnibus suis fácient incisúras.
21	6	Sancti erunt Deo suo, et non pólluent nomen ejus: incénsum enim Dómini, et panes Dei sui ófferunt, et ídeo sancti erunt.
21	7	Scortum et vile prostíbulum non ducent uxórem, nec eam, quæ repudiáta est a maríto: quia consecráti sunt Deo suo,
21	8	et panes propositiónis ófferunt. Sint ergo sancti, quia et ego sanctus sum, Dóminus, qui sanctífico eos.
21	9	Sacerdótis fília si deprehénsa fúerit in stupro, et violáverit nomen patris sui, flammis exurétur.
21	10	Póntifex, id est, sacérdos máximus inter fratres suos, super cujus caput fusum est unctiónis óleum, et cujus manus in sacerdótio consecrátæ sunt, vestitúsque est sanctis véstibus, caput suum non discoopériet, vestiménta non scindet:
21	11	et ad omnem mórtuum non ingrediétur omníno: super patre quoque suo, et matre non contaminábitur.
21	12	Nec egrediétur de sanctis, ne pólluat sanctuárium Dómini, quia óleum sanctæ unctiónis Dei sui super eum est. Ego Dóminus.
21	13	Vírginem ducet uxórem:
21	14	víduam autem et repudiátam, et sórdidam, atque meretrícem non accípiet, sed puéllam de pópulo suo:
21	15	ne commísceat stirpem géneris sui vulgo gentis suæ: quia ego Dóminus, qui sanctífico eum.
21	16	Locutúsque est Dóminus ad Móysen, dicens:
21	17	Lóquere ad Aaron: Homo de sémine tuo per famílias qui habúerit máculam, non ófferet panes Deo suo,
21	18	nec accédet ad ministérium ejus: si cæcus fúerit, si claudus, si parvo vel grandi, vel torto naso,
21	19	si fracto pede, si manu,
21	20	si gibbus, si lippus, si albúginem habens in óculo, si jugem scábiem, si impetíginem in córpore, vel herniósus.
21	21	Omnis qui habúerit máculam de sémine Aaron sacerdótis, non accédet offérre hóstias Dómino, nec panes Deo suo:
21	22	vescétur tamen pánibus qui offerúntur in sanctuário,
21	23	ita dumtáxat, ut intra velum non ingrediátur, nec accédat ad altáre, quia máculam habet, et contamináre non debet sanctuárium meum. Ego Dóminus qui sanctífico eos.
21	24	Locútus est ergo Móyses ad Aaron, et ad fílios ejus, et ad omnem Israël cuncta quæ fúerant sibi imperáta.
22	1	Locútus quoque est Dóminus ad Móysen, dicens:
22	2	Lóquere ad Aaron et ad fílios ejus, ut cáveant ab his quæ consecráta sunt filiórum Israël, et non contáminent nomen sanctificatórum mihi, quæ ipsi ófferunt. Ego Dóminus.
22	3	Dic ad eos, et ad pósteros eórum: Omnis homo, qui accésserit de stirpe vestra ad ea quæ consecráta sunt, et quæ obtulérunt fílii Israël Dómino, in quo est immundítia, períbit coram Dómino. Ego sum Dóminus.
22	4	Homo de sémine Aaron, qui fúerit leprósus, aut pátiens fluxum séminis, non vescétur de his quæ sanctificáta sunt mihi, donec sanétur. Qui tetígerit immúndum super mórtuo, et ex quo egréditur semen quasi cóitus,
22	5	et qui tangit réptile, et quódlibet immúndum cujus tactus est sórdidus,
22	6	immúndus erit usque ad vésperum, et non vescétur his quæ sanctificáta sunt: sed cum láverit carnem suam aqua,
22	7	et occubúerit sol, tunc mundátus vescétur de sanctificátis, quia cibus illíus est.
22	8	Morticínum et captum a béstia non cómedent, nec polluéntur in eis. Ego sum Dóminus.
22	9	Custódiant præcépta mea, ut non subjáceant peccáto, et moriántur in sanctuário, cum pollúerint illud. Ego Dóminus qui sanctífico eos.
22	10	Omnis alienígena non cómedet de sanctificátis, inquilínus sacerdótis, et mercenárius non vescéntur ex eis.
22	11	Quem autem sacérdos émerit, et qui vernáculus domus ejus fúerit, hi cómedent ex eis.
22	12	Si fília sacerdótis cuílibet ex pópulo nupta fúerit: de his quæ sanctificáta sunt, et de primítiis non vescétur.
22	13	Sin autem vídua, vel repudiáta, et absque líberis revérsa fúerit ad domum patris sui: sicut puélla consuéverat, alétur cibis patris sui. Omnis alienígena comedéndi ex eis non habet potestátem.
22	14	Qui coméderit de sanctificátis per ignorántiam, addet quintam partem cum eo quod comédit, et dabit sacerdóti in sanctuárium.
22	15	Nec contaminábunt sanctificáta filiórum Israël, quæ ófferunt Dómino:
22	16	ne forte sustíneant iniquitátem delícti sui, cum sanctificáta coméderint. Ego Dóminus qui sanctífico eos.
22	17	Locutúsque est Dóminus ad Móysen, dicens:
22	18	Lóquere ad Aaron et fílios ejus, et ad omnes fílios Israël, dicésque ad eos: Homo de domo Israël, et de ádvenis qui hábitant apud vos, qui obtúlerit oblatiónem suam, vel vota solvens, vel sponte ófferens, quidquid illud obtúlerit in holocáustum Dómini,
22	19	ut offerátur per vos, másculus immaculátus erit ex bobus, et óvibus, et ex capris:
22	20	si máculam habúerit, non offerétis, neque erit acceptábile.
22	21	Homo qui obtúlerit víctimam pacificórum Dómino, vel vota solvens, vel sponte ófferens, tam de bobus quam de óvibus, immaculátum ófferet ut acceptábile sit: omnis mácula non erit in eo.
22	22	Si cæcum fúerit, si fractum, si cicatrícem habens, si pápulas, aut scábiem, aut impetíginem: non offerétis ea Dómino, nec adolébitis ex eis super altáre Dómini.
22	23	Bovem et ovem, aure et cauda amputátis, voluntárie offérre potes, votum autem ex eis solvi non potest.
22	24	Omne ánimal, quod vel contrítis, vel tusis, vel sectis ablatísque testículis est, non offerétis Dómino, et in terra vestra hoc omníno ne faciátis.
22	25	De manu alienígenæ non offerétis panes Deo vestro, et quidquid áliud dare volúerit: quia corrúpta, et maculáta sunt ómnia: non suscipiétis ea.
22	26	Locutúsque est Dóminus ad Móysen, dicens:
22	27	Bos, ovis, et capra, cum génita fúerint, septem diébus erunt sub úbere matris suæ: die autem octávo, et deínceps, offérri póterunt Dómino.
22	28	Sive illa bos, sive ovis, non immolabúntur una die cum fœ́tibus suis.
22	29	Si immolavéritis hóstiam pro gratiárum actióne Dómino, ut possit esse placábilis,
22	30	eódem die comedétis eam: non remanébit quidquam in mane altérius diéi. Ego Dóminus.
22	31	Custodíte mandáta mea, et fácite ea. Ego Dóminus.
22	32	Ne polluátis nomen meum sanctum, ut sanctíficer in médio filiórum Israël. Ego Dóminus qui sanctífico vos,
22	33	et edúxi de terra Ægýpti, ut essem vobis in Deum. Ego Dóminus.
23	1	Locutúsque est Dóminus ad Móysen, dicens:
23	2	Lóquere fíliis Israël, et dices ad eos: Hæ sunt fériæ Dómini, quas vocábitis sanctas.
23	3	Sex diébus faciétis opus: dies séptimus, quia sábbati réquies est, vocábitur sanctus: omne opus non faciétis in eo: sábbatum Dómini est in cunctis habitatiónibus vestris.
23	4	Hæ sunt ergo fériæ Dómini sanctæ, quas celebráre debétis tempóribus suis.
23	5	Mense primo, quartadécima die mensis ad vésperum, Phase Dómini est:
23	6	et quintadécima die mensis hujus, solémnitas azymórum Dómini est. Septem diébus ázyma comedétis.
23	7	Dies primus erit vobis celebérrimus, sanctúsque: omne opus servíle non faciétis in eo,
23	8	sed offerétis sacrifícium in igne Dómino septem diébus. Dies autem séptimus erit celébrior et sánctior: nullúmque servíle opus faciétis in eo.
23	9	Locutúsque est Dóminus ad Móysen, dicens:
23	10	Lóquere fíliis Israël, et dices ad eos: Cum ingréssi fuéritis terram, quam ego dabo vobis, et messuéritis ségetem, ferétis manípulos spicárum, primítias messis vestræ, ad sacerdótem:
23	11	qui elevábit fascículum coram Dómino, ut acceptábile sit pro vobis, áltero die sábbati, et sanctificábit illum.
23	12	Atque in eódem die quo manípulus consecrátur, cædétur agnus immaculátus annículus in holocáustum Dómini.
23	13	Et libaménta offeréntur cum eo, duæ décimæ símilæ conspérsæ óleo in incénsum Dómini, odorémque suavíssimum: liba quoque vini, quarta pars hin.
23	14	Panem, et poléntam, et pultes non comedétis ex ségete, usque ad diem qua offerétis ex ea Deo vestro. Præcéptum est sempitérnum in generatiónibus, cunctísque habitáculis vestris.
23	15	Numerábitis ergo ab áltero die sábbati, in quo obtulístis manípulum primitiárum, septem hebdómadas plenas,
23	16	usque ad álteram diem expletiónis hebdómadæ séptimæ, id est, quinquagínta dies: et sic offerétis sacrifícium novum Dómino
23	17	ex ómnibus habitáculis vestris, panes primitiárum duos de duábus décimis símilæ fermentátæ, quos coquétis in primítias Dómini.
23	18	Offeretísque cum pánibus septem agnos immaculátos annículos, et vítulum de arménto unum, et aríetes duos, et erunt in holocáustum cum libaméntis suis, in odórem suavíssimum Dómini.
23	19	Faciétis et hircum pro peccáto, duósque agnos annículos hóstias pacificórum.
23	20	Cumque eleváverit eos sacérdos cum pánibus primitiárum coram Dómino, cedent in usum ejus.
23	21	Et vocábitis hunc diem celebérrimum, atque sanctíssimum: omne opus servíle non faciétis in eo. Legítimum sempitérnum erit in cunctis habitáculis, et generatiónibus vestris.
23	22	Postquam autem messuéritis ségetem terræ vestræ, non secábitis eam usque ad solum, nec remanéntes spicas colligétis: sed paupéribus et peregrínis dimittétis eas. Ego sum Dóminus Deus vester.
23	23	Locutúsque est Dóminus ad Móysen, dicens:
23	24	Lóquere fíliis Israël: Mense séptimo, prima die mensis, erit vobis sábbatum, memoriále, clangéntibus tubis, et vocábitur sanctum:
23	25	omne opus servíle non faciétis in eo, et offerétis holocáustum Dómino.
23	26	Locutúsque est Dóminus ad Móysen, dicens:
23	27	Décimo die mensis hujus séptimi, dies expiatiónum erit celebérrimus, et vocábitur sanctus: affligetísque ánimas vestras in eo, et offerétis holocáustum Dómino.
23	28	Omne opus servíle non faciétis in témpore diéi hujus: quia dies propitiatiónis est, ut propitiétur vobis Dóminus Deus vester.
23	29	Omnis ánima, quæ afflícta non fúerit die hac, períbit de pópulis suis:
23	30	et quæ óperis quíppiam fécerit, delébo eam de pópulo suo.
23	31	Nihil ergo óperis faciétis in eo: legítimum sempitérnum erit vobis in cunctis generatiónibus, et habitatiónibus vestris.
23	32	Sábbatum requietiónis est, et affligétis ánimas vestras die nono mensis: a véspera usque ad vésperam celebrábitis sábbata vestra.
23	33	Et locútus est Dóminus ad Móysen, dicens:
23	34	Lóquere fíliis Israël: A quintodécimo die mensis hujus séptimi, erunt fériæ tabernaculórum septem diébus Dómino.
23	35	Dies primus vocábitur celebérrimus atque sanctíssimus: omne opus servíle non faciétis in eo.
23	36	Et septem diébus offerétis holocáusta Dómino. Dies quoque octávus erit celebérrimus, atque sanctíssimus, et offerétis holocáustum Dómino: est enim cœtus atque colléctæ: omne opus servíle non faciétis in eo.
23	37	Hæ sunt fériæ Dómini, quas vocábitis celebérrimas atque sanctíssimas, offeretísque in eis oblatiónes Dómino, holocáusta et libaménta juxta ritum uniuscujúsque diéi:
23	38	excéptis sábbatis Dómini, donísque vestris, et quæ offerétis ex voto, vel quæ sponte tribuétis Dómino.
23	39	A quintodécimo ergo die mensis séptimi, quando congregavéritis omnes fructus terræ vestræ, celebrábitis férias Dómini septem diébus: die primo et die octávo erit sábbatum, id est, réquies.
23	40	Sumetísque vobis die primo fructus árboris pulchérrimæ, spatulásque palmárum, et ramos ligni densárum fróndium, et sálices de torrénte, et lætabímini coram Dómino Deo vestro.
23	41	Celebrabitísque solemnitátem ejus septem diébus per annum: legítimum sempitérnum erit in generatiónibus vestris. Mense séptimo festa celebrábitis,
23	42	et habitábitis in umbráculis septem diébus: omnis, qui de génere est Israël, manébit in tabernáculis:
23	43	ut discant pósteri vestri quod in tabernáculis habitáre fécerim fílios Israël, cum edúcerem eos de terra Ægýpti. Ego Dóminus Deus vester.
23	44	Locutúsque est Móyses super solemnitátibus Dómini ad fílios Israël.
24	1	Et locútus est Dóminus ad Móysen, dicens:
24	2	Prǽcipe fíliis Israël, ut áfferant tibi óleum de olívis puríssimum, ac lúcidum, ad concinnándas lucérnas júgiter,
24	3	extra velum testimónii in tabernáculo fœ́deris. Ponétque eas Aaron a véspere usque ad mane coram Dómino, cultu ritúque perpétuo in generatiónibus vestris.
24	4	Super candelábrum mundíssimum ponéntur semper in conspéctu Dómini.
24	5	Accípies quoque símilam, et coques ex ea duódecim panes, qui sínguli habébunt duas décimas:
24	6	quorum senos altrínsecus super mensam puríssimam coram Dómino státues:
24	7	et pones super eos thus lucidíssimum, ut sit panis in moniméntum oblatiónis Dómini.
24	8	Per síngula sábbata mutabúntur coram Dómino suscépti a fíliis Israël fœ́dere sempitérno:
24	9	erúntque Aaron et filiórum ejus, ut cómedant eos in loco sancto: quia Sanctum sanctórum est de sacrifíciis Dómini jure perpétuo.
24	10	Ecce autem egréssus fílius mulíeris Israëlítidis, quem pepérerat de viro Ægýptio inter fílios Israël, jurgátus est in castris cum viro Israëlíta.
24	11	Cumque blasphemásset nomen, et maledixísset ei, addúctus est ad Móysen. (Vocabátur autem mater ejus Salúmith, fília Dabri de tribu Dan.)
24	12	Miserúntque eum in cárcerem, donec nossent quid jubéret Dóminus.
24	13	Qui locútus est ad Móysen,
24	14	dicens: Educ blasphémum extra castra, et ponant omnes qui audiérunt, manus suas super caput ejus, et lápidet eum pópulus univérsus.
24	15	Et ad fílios Israël loquéris: Homo, qui maledíxerit Deo suo, portábit peccátum suum:
24	16	et qui blasphemáverit nomen Dómini, morte moriátur: lapídibus ópprimet eum omnis multitúdo, sive ille civis, sive peregrínus fúerit. Qui blasphemáverit nomen Dómini, morte moriátur.
24	17	Qui percússerit, et occíderit hóminem, morte moriátur.
24	18	Qui percússerit ánimal, reddet vicárium, id est, ánimam pro ánima.
24	19	Qui irrogáverit máculam cuílibet cívium suórum: sicut fecit, sic fiet ei:
24	20	fractúram pro fractúra, óculum pro óculo, dentem pro dente restítuet: qualem inflíxerit máculam, talem sustinére cogétur.
24	21	Qui percússerit juméntum, reddet áliud. Qui percússerit hóminem, puniétur.
24	22	Æquum judícium sit inter vos, sive peregrínus, sive civis peccáverit: quia ego sum Dóminus Deus vester.
24	23	Locutúsque est Móyses ad fílios Israël: et eduxérunt eum, qui blasphemáverat, extra castra, ac lapídibus oppressérunt. Fecerúntque fílii Israël sicut præcéperat Dóminus Móysi.
25	1	Locutúsque est Dóminus ad Móysen in monte Sínai, dicens:
25	2	Lóquere fíliis Israël, et dices ad eos: Quando ingréssi fuéritis terram quam ego dabo vobis, sabbatízes sábbatum Dómino.
25	3	Sex annis seres agrum tuum, et sex annis putábis víneam tuam, colligésque fructus ejus:
25	4	séptimo autem anno sábbatum erit terræ, requietiónis Dómini: agrum non seres, et víneam non putábis.
25	5	Quæ sponte gignet humus, non metes: et uvas primitiárum tuárum non cólliges quasi vindémiam: annus enim requietiónis terræ est:
25	6	sed erunt vobis in cibum, tibi et servo tuo, ancíllæ et mercenário tuo, et ádvenæ qui peregrinántur apud te:
25	7	juméntis tuis et pecóribus, ómnia quæ nascúntur præbébunt cibum.
25	8	Numerábis quoque tibi septem hebdómadas annórum, id est, sépties septem, quæ simul fáciunt annos quadragínta novem:
25	9	et clanges búccina mense séptimo, décima die mensis, propitiatiónis témpore, in univérsa terra vestra.
25	10	Sanctificabísque annum quinquagésimum, et vocábis remissiónem cunctis habitatóribus terræ tuæ: ipse est enim jubilǽus. Revertétur homo ad possessiónem suam, et unusquísque rédiet ad famíliam prístinam:
25	11	quia jubilǽus est, et quinquagésimus annus. Non serétis neque metétis sponte in agro nascéntia, et primítias vindémiæ non colligétis,
25	12	ob sanctificatiónem jubilǽi, sed statim obláta comedétis.
25	13	Anno jubilǽi, rédient omnes ad possessiónes suas.
25	14	Quando vendes quíppiam civi tuo, vel emes ab eo, ne contrístes fratrem tuum, sed juxta númerum annórum jubilǽi emes ab eo,
25	15	et juxta supputatiónem frugum vendet tibi.
25	16	Quanto plures anni remánserint post jubilǽum, tanto crescet et prétium: et quanto minus témporis numeráveris, tanto minóris et émptio constábit: tempus enim frugum vendet tibi.
25	17	Nolíte afflígere contribúles vestros, sed tímeat unusquísque Deum suum, quia ego Dóminus Deus vester.
25	18	Fácite præcépta mea, et judícia custodíte, et impléte ea: ut habitáre possítis in terra absque ullo pavóre,
25	19	et gignat vobis humus fructus suos, quibus vescámini usque ad saturitátem, nullíus ímpetum formidántes.
25	20	Quod si dixéritis: Quid comedémus anno séptimo, si non sevérimus, neque collegérimus fruges nostras?
25	21	Dabo benedictiónem meam vobis anno sexto, et fáciet fructus trium annórum:
25	22	seretísque anno octávo, et comedétis véteres fruges usque ad nonum annum: donec nova nascántur, edétis vétera.
25	23	Terra quoque non vendétur in perpétuum, quia mea est, et vos ádvenæ et colóni mei estis:
25	24	unde cuncta régio possessiónis vestræ sub redemptiónis conditióne vendétur.
25	25	Si attenuátus frater tuus vendíderit possessiúnculam suam, et volúerit propínquus ejus, potest redímere quod ille vendíderat.
25	26	Sin autem non habúerit próximum, et ipse prétium ad rediméndum potúerit inveníre,
25	27	computabúntur fructus ex eo témpore quo véndidit: et quod réliquum est, reddet emptóri, sicque recípiet possessiónem suam.
25	28	Quod si non invénerit manus ejus ut reddat prétium, habébit emptor quod émerat, usque ad annum jubilǽum. In ipso enim omnis vendítio redíbit ad dóminum et ad possessórem prístinum.
25	29	Qui vendíderit domum intra urbis muros, habébit licéntiam rediméndi, donec unus impleátur annus.
25	30	Si non redémerit, et anni círculus fúerit evolútus, emptor possidébit eam, et pósteri ejus in perpétuum, et rédimi non póterit, étiam in jubilǽo.
25	31	Sin autem in villa fúerit domus, quæ muros non habet, agrórum jure vendétur: si ante redémpta non fúerit, in jubilǽo revertétur ad dóminum.
25	32	Ædes Levitárum, quæ in úrbibus sunt, semper possunt rédimi:
25	33	si redémptæ non fúerint, in jubilǽo reverténtur ad dóminos, quia domus úrbium Levitárum pro possessiónibus sunt inter fílios Israël.
25	34	Suburbána autem eórum non véneant, quia posséssio sempitérna est.
25	35	Si attenuátus fúerit frater tuus, et infírmus manu, et suscéperis eum quasi ádvenam et peregrínum, et víxerit tecum,
25	36	ne accípias usúras ab eo, nec ámplius quam dedísti: time Deum tuum, ut vívere possit frater tuus apud te.
25	37	Pecúniam tuam non dabis ei ad usúram, et frugum superabundántiam non éxiges.
25	38	Ego Dóminus Deus vester, qui edúxi vos de terra Ægýpti, ut darem vobis terram Chánaan, et essem vester Deus.
25	39	Si paupertáte compúlsus vendíderit se tibi frater tuus, non eum ópprimes servitúte famulórum,
25	40	sed quasi mercenárius et colónus erit: usque ad annum jubilǽum operábitur apud te,
25	41	et póstea egrediétur cum líberis suis, et revertétur ad cognatiónem et ad possessiónem patrum suórum.
25	42	Mei enim servi sunt, et ego edúxi eos de terra Ægýpti: non véneant conditióne servórum:
25	43	ne afflígas eum per poténtiam, sed metúito Deum tuum.
25	44	Servus et ancílla sint vobis de natiónibus quæ in circúitu vestro sunt.
25	45	Et de ádvenis qui peregrinántur apud vos, vel qui ex his nati fúerint in terra vestra, hos habébitis fámulos:
25	46	et hereditário jure transmittétis ad pósteros, ac possidébitis in ætérnum: fratres autem vestros fílios Israël ne opprimátis per poténtiam.
25	47	Si invalúerit apud vos manus ádvenæ atque peregríni, et attenuátus frater tuus vendíderit se ei, aut cuíquam de stirpe ejus:
25	48	post venditiónem potest rédimi. Qui volúerit ex frátribus suis, rédimet eum,
25	49	et pátruus, et patruélis, et consanguíneus, et affínis. Sin autem et ipse potúerit, rédimet se,
25	50	supputátis dumtáxat annis a témpore venditiónis suæ usque ad annum jubilǽum: et pecúnia, qua vénditus fúerat, juxta annórum númerum, et ratiónem mercenárii supputáta.
25	51	Si plures fúerint anni qui rémanent usque ad jubilǽum, secúndum hos reddet et prétium:
25	52	si pauci, ponet ratiónem cum eo juxta annórum númerum, et reddet emptóri quod réliquum est annórum,
25	53	quibus ante servívit mercédibus imputátis: non afflíget eum violénter in conspéctu tuo.
25	54	Quod si per hæc rédimi non potúerit, anno jubilǽo egrediétur cum líberis suis.
25	55	Mei enim sunt servi fílii Israël, quos edúxi de terra Ægýpti.
26	1	Ego Dóminus Deus vester: non faciétis vobis idólum, et scúlptile, nec títulos erigétis, nec insígnem lápidem ponétis in terra vestra, ut adorétis eum. Ego enim sum Dóminus Deus vester.
26	2	Custodíte sábbata mea, et pavéte ad sanctuárium meum. Ego Dóminus.
26	3	Si in præcéptis meis ambulavéritis, et mandáta mea custodiéritis, et fecéritis ea, dabo vobis plúvias tempóribus suis,
26	4	et terra gignet germen suum, et pomis árbores replebúntur.
26	5	Apprehéndet méssium tritúra vindémiam, et vindémia occupábit seméntem: et comedétis panem vestrum in saturitáte, et absque pavóre habitábitis in terra vestra.
26	6	Dabo pacem in fínibus vestris: dormiétis, et non erit qui extérreat. Auferam malas béstias, et gládius non transíbit términos vestros.
26	7	Persequémini inimícos vestros, et córruent coram vobis.
26	8	Persequéntur quinque de vestris centum aliénos, et centum de vobis decem míllia: cadent inimíci vestri gládio in conspéctu vestro.
26	9	Respíciam vos, et créscere fáciam: multiplicabímini, et firmábo pactum meum vobíscum.
26	10	Comedétis vetustíssima véterum, et vétera novis superveniéntibus projiciétis.
26	11	Ponam tabernáculum meum in médio vestri, et non abjíciet vos ánima mea.
26	12	Ambulábo inter vos, et ero Deus vester, vosque éritis pópulus meus.
26	13	Ego Dóminus Deus vester, qui edúxi vos de terra Ægyptiórum, ne servirétis eis: et qui confrégi caténas cervícum vestrárum, ut incederétis erécti.
26	14	Quod si non audiéritis me, nec fecéritis ómnia mandáta mea,
26	15	si sprevéritis leges meas, et judícia mea contempséritis, ut non faciátis ea quæ a me constitúta sunt, et ad írritum perducátis pactum meum:
26	16	ego quoque hæc fáciam vobis: visitábo vos velóciter in egestáte, et ardóre, qui confíciat óculos vestros, et consúmat ánimas vestras. Frustra serétis seméntem, quæ ab hóstibus devorábitur.
26	17	Ponam fáciem meam contra vos, et corruétis coram hóstibus vestris, et subjiciémini his qui odérunt vos: fugiétis, némine persequénte.
26	18	Sin autem nec sic obediéritis mihi, addam correptiónes vestras séptuplum propter peccáta vestra,
26	19	et cónteram supérbiam durítiæ vestræ. Dabóque vobis cælum désuper sicut ferrum, et terram ǽneam.
26	20	Consumétur incássum labor vester, non próferet terra germen, nec árbores poma præbébunt.
26	21	Si ambulavéritis ex advérso mihi, nec voluéritis audíre me, addam plagas vestras in séptuplum propter peccáta vestra:
26	22	immittámque in vos béstias agri, quæ consúmant vos, et pécora vestra, et ad paucitátem cuncta rédigant, desertǽque fiant viæ vestræ.
26	23	Quod si nec sic voluéritis recípere disciplínam, sed ambulavéritis ex advérso mihi:
26	24	ego quoque contra vos advérsus incédam, et percútiam vos sépties propter peccáta vestra,
26	25	inducámque super vos gládium ultórem fœ́deris mei. Cumque confugéritis in urbes, mittam pestiléntiam in médio vestri, et tradémini in mánibus hóstium,
26	26	postquam confrégero báculum panis vestri: ita ut decem mulíeres in uno clíbano coquant panes, et reddant eos ad pondus: et comedétis, et non saturabímini.
26	27	Sin autem nec per hæc audiéritis me, sed ambulavéritis contra me:
26	28	et ego incédam advérsus vos in furóre contrário, et corrípiam vos septem plagis propter peccáta vestra:
26	29	ita ut comedátis carnes filiórum vestrórum et filiárum vestrárum.
26	30	Déstruam excélsa vestra, et simulácra confríngam. Cadétis inter ruínas idolórum vestrórum, et abominábitur vos ánima mea,
26	31	in tantum ut urbes vestras rédigam in solitúdinem, et desérta fáciam sanctuária vestra, nec recípiam ultra odórem suavíssimum.
26	32	Disperdámque terram vestram, et stupébunt super ea inimíci vestri, cum habitatóres illíus fúerint:
26	33	vos autem dispérgam in gentes, et evaginábo post vos gládium, erítque terra vestra desérta, et civitátes vestræ dírutæ.
26	34	Tunc placébunt terræ sábbata sua cunctis diébus solitúdinis suæ: quando fuéritis
26	35	in terra hostíli, sabbatizábit, et requiéscet in sábbatis solitúdinis suæ, eo quod non requiéverit in sábbatis vestris quando habitabátis in ea.
26	36	Et qui de vobis remánserint, dabo pavórem in córdibus eórum in regiónibus hóstium, terrébit eos sónitus fólii volántis, et ita fúgient quasi gládium: cadent, nullo persequénte,
26	37	et córruent sínguli super fratres suos, quasi bella fugiéntes, nemo vestrum inimícis audébit resístere.
26	38	Períbitis inter gentes, et hostílis vos terra consúmet.
26	39	Quod si et de iis áliqui remánserint, tabéscent in iniquitátibus suis, in terra inimicórum suórum, et propter peccáta patrum suórum et sua affligéntur:
26	40	donec confiteántur iniquitátes suas, et majórum suórum, quibus prævaricáti sunt in me, et ambulavérunt ex advérso mihi.
26	41	Ambulábo ígitur et ego contra eos, et indúcam illos in terram hostílem, donec erubéscat incircumcísa mens eórum: tunc orábunt pro impietátibus suis.
26	42	Et recordábor fœ́deris mei, quod pépigi cum Jacob, et Isaac, et Abraham. Terræ quoque memor ero:
26	43	quæ cum relícta fúerit ab eis, complacébit sibi in sábbatis suis, pátiens solitúdinem propter illos. Ipsi vero rogábunt pro peccátis suis, eo quod abjécerint judícia mea, et leges meas despéxerint.
26	44	Et tamen étiam cum essent in terra hostíli, non pénitus abjéci eos, neque sic despéxi ut consumeréntur, et írritum fácerem pactum meum cum eis. Ego enim sum Dóminus Deus eórum,
26	45	et recordábor fœ́deris mei prístini, quando edúxi eos de terra Ægýpti in conspéctu géntium, ut essem Deus eórum. Ego Dóminus. Hæc sunt judícia atque præcépta et leges, quas dedit Dóminus inter se et fílios Israël in monte Sínai per manum Móysi.
27	1	Locutúsque est Dóminus ad Móysen, dicens:
27	2	Lóquere fíliis Israël, et dices ad eos: Homo qui votum fécerit, et spopónderit Deo ánimam suam, sub æstimatióne dabit prétium.
27	3	Si fúerit másculus a vigésimo anno usque ad sexagésimum annum, dabit quinquagínta siclos argénti ad mensúram sanctuárii:
27	4	si múlier, trigínta.
27	5	A quinto autem anno usque ad vigésimum, másculus dabit vigínti siclos: fémina, decem.
27	6	Ab uno mense usque ad annum quintum, pro másculo dabúntur quinque sicli: pro fémina, tres.
27	7	Sexagenárius et ultra másculus dabit quíndecim siclos: fémina, decem.
27	8	Si pauper fúerit, et æstimatiónem réddere non valébit, stabit coram sacerdóte: et quantum ille æstimáverit, et víderit eum posse réddere, tantum dabit.
27	9	Animal autem, quod immolári potest Dómino, si quis vóverit, sanctum erit,
27	10	et mutári non póterit, id est, nec mélius malo, nec pejus bono: quod si mutáverit, et ipsum quod mutátum est, et illud pro quo mutátum est, consecrátum erit Dómino.
27	11	Animal immúndum, quod immolári Dómino non potest, si quis vóverit, adducétur ante sacerdótem:
27	12	qui júdicans utrum bonum an malum sit, státuet prétium.
27	13	Quod si dare volúerit is qui offert, addet supra æstimatiónem quintam partem.
27	14	Homo si vóverit domum suam, et sanctificáverit Dómino, considerábit eam sacérdos utrum bona an mala sit, et juxta prétium, quod ab eo fúerit constitútum, venumdábitur:
27	15	sin autem ille, qui vóverat, volúerit redímere eam, dabit quintam partem æstimatiónis supra, et habébit domum.
27	16	Quod si agrum possessiónis suæ vóverit, et consecráverit Dómino, juxta mensúram seméntis æstimábitur prétium: si trigínta módiis hórdei séritur terra, quinquagínta siclis venumdétur argénti.
27	17	Si statim ab anno incipiéntis jubilǽi vóverit agrum, quanto valére potest, tanto æstimábitur.
27	18	Sin autem post aliquántum témporis, supputábit sacérdos pecúniam juxta annórum, qui réliqui sunt, númerum usque ad jubilǽum, et detrahétur ex prétio.
27	19	Quod si volúerit redímere agrum ille, qui vóverat, addet quintam partem æstimátæ pecúniæ, et possidébit eum.
27	20	Sin autem nolúerit redímere, sed álteri cuílibet fúerit venúmdatus, ultra eum qui vóverat redímere non póterit:
27	21	quia cum jubilǽi vénerit dies, sanctificátus erit Dómino, et posséssio consecráta ad jus pértinet sacerdótum.
27	22	Si ager emptus est, et non de possessióne majórum sanctificátus fúerit Dómino,
27	23	supputábit sacérdos juxta annórum númerum usque ad jubilǽum, prétium: et dabit ille qui vóverat eum, Dómino.
27	24	In jubilǽo autem revertétur ad priórem dóminum, qui vendíderat eum, et habúerat in sorte possessiónis suæ.
27	25	Omnis æstimátio siclo sanctuárii ponderábitur. Siclus vigínti óbolos habet.
27	26	Primogénita, quæ ad Dóminum pértinent, nemo sanctificáre póterit et vovére: sive bos, sive ovis fúerit, Dómini sunt.
27	27	Quod si immúndum est ánimal, rédimet qui óbtulit, juxta æstimatiónem tuam, et addet quintam partem prétii: si redímere nolúerit, vendétur álteri quantocúmque a te fúerit æstimátum.
27	28	Omne, quod Dómino consecrátur, sive homo fúerit, sive ánimal, sive ager, non vendétur, nec rédimi póterit. Quidquid semel fúerit consecrátum, Sanctum sanctórum erit Dómino.
27	29	Et omnis consecrátio, quæ offértur ab hómine, non redimétur, sed morte moriétur.
27	30	Omnes décimæ terræ, sive de frúgibus, sive de pomis árborum, Dómini sunt, et illi sanctificántur.
27	31	Si quis autem volúerit redímere décimas suas, addet quintam partem eárum.
27	32	Omnium decimárum bovis et ovis et capræ, quæ sub pastóris virga tránseunt, quidquid décimum vénerit, sanctificábitur Dómino.
27	33	Non eligétur nec bonum nec malum, nec áltero commutábitur: si quis mutáverit: et quod mutátum est, et pro quo mutátum est, sanctificábitur Dómino, et non redimétur.
27	34	Hæc sunt præcépta, quæ mandávit Dóminus Móysi ad fílios Israël in monte Sínai.
