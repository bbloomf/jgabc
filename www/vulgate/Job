1	1	Vir erat in terra Hus, nómine Job, et erat vir ille simplex, et rectus, ac timens Deum, et recédens a malo:
1	2	natíque sunt ei septem fílii, et tres fíliæ.
1	3	Et fuit posséssio ejus septem míllia óvium, et tria míllia camelórum, quingénta quoque juga boum, et quingéntæ ásinæ, ac família multa nimis: erátque vir ille magnus inter omnes orientáles.
1	4	Et ibant fílii ejus, et faciébant convívium per domos, unusquísque in die suo. Et mitténtes vocábant tres soróres suas ut coméderent et bíberent cum eis.
1	5	Cumque in orbem transíssent dies convívii, mittébat ad eos Job, et sanctificábat illos: consurgénsque dilúculo, offerébat holocáusta pro síngulis. Dicébat enim: Ne forte peccáverint fílii mei, et benedíxerint Deo in córdibus suis. Sic faciébat Job cunctis diébus.
1	6	Quadam autem die, cum veníssent fílii Dei ut assísterent coram Dómino, áffuit inter eos étiam Satan.
1	7	Cui dixit Dóminus: Unde venis? Qui respóndens, ait: Circuívi terram, et perambulávi eam.
1	8	Dixítque Dóminus ad eum: Numquid considerásti servum meum Job, quod non sit ei símilis in terra, homo simplex, et rectus, ac timens Deum, et recédens a malo?
1	9	Cui respóndens Satan, ait: Numquid Job frustra timet Deum?
1	10	Nonne tu vallásti eum, ac domum ejus, universámque substántiam per circúitum: opéribus mánuum ejus benedixísti, et posséssio ejus crevit in terra?
1	11	Sed exténde páululum manum tuam, et tange cuncta quæ póssidet, nisi in fáciem benedíxerit tibi.
1	12	Dixit ergo Dóminus ad Satan: Ecce, univérsa quæ habet, in manu tua sunt: tantum in eum ne exténdas manum tuam. Egressúsque est Satan a fácie Dómini.
1	13	Cum autem quadam die fílii et fíliæ ejus coméderent et bíberent vinum in domo fratris sui primogéniti,
1	14	núntius venit ad Job, qui díceret: Boves arábant, et ásinæ pascebántur juxta eos,
1	15	et irruérunt Sabǽi, tulerúntque ómnia, et púeros percussérunt gládio, et evási ego solus ut nuntiárem tibi.
1	16	Cumque adhuc ille loquerétur, venit alter, et dixit: Ignis Dei cécidit e cælo, et tactas oves puerósque consúmpsit, et effúgi ego solus ut nuntiárem tibi.
1	17	Sed et illo adhuc loquénte, venit álius, et dixit: Chaldǽi fecérunt tres turmas, et invasérunt camélos, et tulérunt eos, necnon et púeros percussérunt gládio, et ego fugi solus ut nuntiárem tibi.
1	18	Adhuc loquebátur ille, et ecce álius intrávit, et dixit: Fíliis tuis et filiábus vescéntibus et bibéntibus vinum in domo fratris sui primogéniti,
1	19	repénte ventus véhemens írruit a regióne desérti, et concússit quátuor ángulos domus, quæ córruens oppréssit líberos tuos, et mórtui sunt, et effúgi ego solus ut nuntiárem tibi.
1	20	Tunc surréxit Job, et scidit vestiménta sua, et tonso cápite córruens in terram, adorávit,
1	21	et dixit: Nudus egréssus sum de útero matris meæ, et nudus revértar illuc: Dóminus dedit, Dóminus ábstulit: sicut Dómino plácuit, ita factum est: sit nomen Dómini benedíctum.
1	22	In ómnibus his non peccávit Job lábiis suis, neque stultum quid contra Deum locútus est.
2	1	Factum est autem, cum quadam die veníssent fílii Dei, et starent coram Dómino, venísset quoque Satan inter eos, et staret in conspéctu ejus,
2	2	ut díceret Dóminus ad Satan: Unde venis? Qui respóndens ait: Circuívi terram, et perambulávi eam.
2	3	Et dixit Dóminus ad Satan: Numquid considerásti servum meum Job, quod non sit ei símilis in terra, vir simplex, et rectus, ac timens Deum, et recédens a malo, et adhuc rétinens innocéntiam? Tu autem commovísti me advérsus eum, ut afflígerem eum frustra.
2	4	Cui respóndens Satan, ait: Pellem pro pelle, et cuncta quæ habet homo, dabit pro ánima sua.
2	5	Alióquin mitte manum tuam, et tange os ejus et carnem, et tunc vidébis quod in fáciem benedícat tibi.
2	6	Dixit ergo Dóminus ad Satan: Ecce in manu tua est: verúmtamen ánimam illíus serva.
2	7	Egréssus ígitur Satan a fácie Dómini, percússit Job úlcere péssimo, a planta pedis usque ad vérticem ejus:
2	8	qui testa sániem radébat, sedens in sterquilínio.
2	9	Dixit autem illi uxor sua: Adhuc tu pérmanes in simplicitáte tua? bénedic Deo et mórere.
2	10	Qui ait ad illam: Quasi una de stultis muliéribus locúta es: si bona suscépimus de manu Dei, mala quare non suscipiámus? In ómnibus his non peccávit Job lábiis suis.
2	11	Igitur audiéntes tres amíci Job omne malum, quod accidísset ei, venérunt sínguli de loco suo, Eliphaz Themanítes, et Baldad Suhítes, et Sophar Naamathítes. Condíxerant enim, ut páriter veniéntes visitárent eum, et consolaréntur.
2	12	Cumque elevássent procul óculos suos, non cognovérunt eum, et exclamántes ploravérunt, scissísque véstibus sparsérunt púlverem super caput suum in cælum.
2	13	Et sedérunt cum eo in terra septem diébus et septem nóctibus, et nemo loquebátur ei verbum: vidébant enim dolórem esse veheméntem.
3	1	Post hæc apéruit Job os suum, et maledíxit diéi suo,
3	2	et locútus est:
3	3	Péreat dies in qua natus sum, et nox in qua dictum est: Concéptus est homo.
3	4	Dies ille vertátur in ténebras: non requírat eum Deus désuper, et non illustrétur lúmine.
3	5	Obscúrent eum ténebræ, et umbra mortis: óccupet eum calígo, et involvátur amaritúdine.
3	6	Noctem illam tenebrósus turbo possídeat: non computétur in diébus anni, nec numerétur in ménsibus.
3	7	Sit nox illa solitária, nec laude digna.
3	8	Maledícant ei qui maledícunt diéi, qui paráti sunt suscitáre Levíathan.
3	9	Obtenebréntur stellæ calígine ejus: exspéctet lucem, et non vídeat, nec ortum surgéntis auróræ.
3	10	Quia non conclúsit óstia ventris, qui portávit me, nec ábstulit mala ab óculis meis.
3	11	Quare non in vulva mórtuus sum, egréssus ex útero non statim périi?
3	12	Quare excéptus génibus? cur lactátus ubéribus?
3	13	Nunc enim dórmiens silérem, et somno meo requiéscerem:
3	14	cum régibus et consúlibus terræ, qui ædíficant sibi solitúdines:
3	15	aut cum princípibus, qui póssident aurum, et replent domos suas argénto:
3	16	aut sicut abortívum abscónditum non subsísterem, vel qui concépti non vidérunt lucem.
3	17	Ibi ímpii cessavérunt a tumúltu, et ibi requievérunt fessi róbore.
3	18	Et quondam vincti páriter sine moléstia, non audiérunt vocem exactóris.
3	19	Parvus et magnus ibi sunt, et servus liber a dómino suo.
3	20	Quare mísero data est lux, et vita his, qui in amaritúdine ánimæ sunt?
3	21	Qui exspéctant mortem, et non venit, quasi effodiéntes thesáurum:
3	22	gaudéntque veheménter cum invénerint sepúlcrum.
3	23	Viro cujus abscóndita est via, et circúmdedit eum Deus ténebris?
3	24	Antequam cómedam, suspíro: et tamquam inundántes aquæ, sic rugítus meus:
3	25	quia timor, quem timébam, evénit mihi: et quod verébar áccidit.
3	26	Nonne dissimulávi? nonne sílui? nonne quiévi? et venit super me indignátio.
4	1	Respóndens autem Eliphaz Themanítes, dixit:
4	2	Si cœpérimus loqui tibi, fórsitan moléste accípies, sed concéptum sermónem tenére quis póterit?
4	3	Ecce docuísti multos, et manus lassas roborásti:
4	4	vacillántes confirmavérunt sermónes tui, et génua treméntia confortásti:
4	5	nunc autem venit super te plaga, et defecísti: tétigit te, et conturbátus es.
4	6	Ubi est timor tuus, fortitúdo tua, patiéntia tua, et perféctio viárum tuárum?
4	7	Recordáre, óbsecro te, quis unquam ínnocens périit? aut quando recti deléti sunt?
4	8	Quin pótius vidi eos, qui operántur iniquitátem, et séminant dolóres, et metunt eos,
4	9	flante Deo perísse, et spíritu iræ ejus esse consúmptos:
4	10	rugítus leónis, et vox leǽnæ, et dentes catulórum leónum contríti sunt.
4	11	Tigris périit, eo quod non habéret prædam, et cátuli leónis dissipáti sunt.
4	12	Porro ad me dictum est verbum abscónditum, et quasi furtíve suscépit auris mea venas susúrri ejus.
4	13	In horróre visiónis noctúrnæ, quando solet sopor occupáre hómines,
4	14	pavor ténuit me, et tremor, et ómnia ossa mea pertérrita sunt:
4	15	et cum spíritus me præsénte transíret, inhorruérunt pili carnis meæ.
4	16	Stetit quidam, cujus non agnoscébam vultum, imágo coram óculis meis, et vocem quasi auræ lenis audívi:
4	17	Numquid homo Dei comparatióne justificábitur, aut factóre suo púrior erit vir?
4	18	Ecce qui sérviunt ei, non sunt stábiles, et in ángelis suis réperit pravitátem:
4	19	quanto magis hi qui hábitant domos lúteas, qui terrénum habent fundaméntum, consuméntur velut a tínea?
4	20	De mane usque ad vésperam succidéntur: et quia nullus intélligit, in ætérnum períbunt.
4	21	Qui autem réliqui fúerint, auferéntur ex eis: moriéntur, et non in sapiéntia.
5	1	Voca ergo, si est qui tibi respóndeat, et ad áliquem sanctórum convértere.
5	2	Vere stultum intérficit iracúndia, et párvulum occídit invídia.
5	3	Ego vidi stultum firma radíce, et maledíxi pulchritúdini ejus statim.
5	4	Longe fient fílii ejus a salúte, et conteréntur in porta, et non erit qui éruat.
5	5	Cujus messem famélicus cómedet, et ipsum rápiet armátus, et bibent sitiéntes divítias ejus.
5	6	Nihil in terra sine causa fit, et de humo non orítur dolor.
5	7	Homo náscitur ad labórem, et avis ad volátum.
5	8	Quam ob rem ego deprecábor Dóminum, et ad Deum ponam elóquium meum:
5	9	qui facit magna et inscrutabília, et mirabília absque número:
5	10	qui dat plúviam super fáciem terræ, et írrigat aquis univérsa:
5	11	qui ponit húmiles in sublíme, et mœréntes érigit sospitáte:
5	12	qui díssipat cogitatiónes malignórum, ne possint implére manus eórum quod cœ́perant:
5	13	qui apprehéndit sapiéntes in astútia eórum, et consílium pravórum díssipat:
5	14	per diem incúrrent ténebras, et quasi in nocte sic palpábunt in merídie.
5	15	Porro salvum fáciet egénum a gládio oris eórum, et de manu violénti páuperem.
5	16	Et erit egéno spes, iníquitas autem cóntrahet os suum.
5	17	Beátus homo, qui corrípitur a Deo: increpatiónem ergo Dómini ne réprobes:
5	18	quia ipse vúlnerat, et medétur: pércutit, et manus ejus sanábunt.
5	19	In sex tribulatiónibus liberábit te, et in séptima non tanget te malum.
5	20	In fame éruet te de morte, et in bello de manu gládii.
5	21	A flagéllo linguæ abscondéris, et non timébis calamitátem cum vénerit.
5	22	In vastitáte, et fame ridébis, et béstias terræ non formidábis.
5	23	Sed cum lapídibus regiónum pactum tuum, et béstiæ terræ pacíficæ erunt tibi.
5	24	Et scies quod pacem hábeat tabernáculum tuum, et vísitans spéciem tuam, non peccábis.
5	25	Scies quoque quóniam múltiplex erit semen tuum, et progénies tua quasi herba terræ.
5	26	Ingrediéris in abundántia sepúlcrum, sicut infértur acérvus trítici in témpore suo.
5	27	Ecce hoc, ut investigávimus, ita est: quod audítum, mente pertrácta.
6	1	Respóndens autem Job, dixit:
6	2	Utinam appenderéntur peccáta mea, quibus iram mérui: et calámitas, quam pátior, in statéra.
6	3	Quasi aréna maris hæc grávior apparéret: unde et verba mea dolóre sunt plena:
6	4	quia sagíttæ Dómini in me sunt, quarum indignátio ébibit spíritum meum, et terróres Dómini mílitant contra me.
6	5	Numquid rúgiet ónager cum habúerit herbam? aut múgiet bos cum ante præsépe plenum stéterit?
6	6	aut póterit cómedi insúlsum, quod non est sale condítum? aut potest áliquis gustáre, quod gustátum affert mortem?
6	7	Quæ prius nolébat tángere ánima mea, nunc præ angústia, cibi mei sunt.
6	8	Quis det ut véniat petítio mea, et quod exspécto tríbuat mihi Deus?
6	9	Et qui cœpit, ipse me cónterat: solvat manum suam, et succídat me?
6	10	Et hæc mihi sit consolátio, ut afflígens me dolóre, non parcat, nec contradícam sermónibus Sancti.
6	11	Quæ est enim fortitúdo mea, ut sustíneam? aut quis finis meus, ut patiénter agam?
6	12	Nec fortitúdo lápidum fortitúdo mea, nec caro mea ǽnea est.
6	13	Ecce non est auxílium mihi in me, et necessárii quoque mei recessérunt a me.
6	14	Qui tollit ab amíco suo misericórdiam, timórem Dómini derelínquit.
6	15	Fratres mei præteriérunt me, sicut torrens qui raptim transit in convállibus.
6	16	Qui timent pruínam, írruet super eos nix.
6	17	Témpore, quo fúerint dissipáti, períbunt: et ut incalúerit, solvéntur de loco suo.
6	18	Involútæ sunt sémitæ gréssuum eórum: ambulábunt in vácuum, et períbunt.
6	19	Consideráte sémitas Thema, itínera Saba, et exspectáte paulísper.
6	20	Confúsi sunt, quia sperávi: venérunt quoque usque ad me, et pudóre coopérti sunt.
6	21	Nunc venístis: et modo vidéntes plagam meam timétis.
6	22	Numquid dixi: Afférte mihi, et de substántia vestra donáte mihi?
6	23	vel, Liberáte me de manu hostis, et de manu robustórum erúite me?
6	24	Docéte me, et ego tacébo: et si quid forte ignorávi, instrúite me.
6	25	Quare detraxístis sermónibus veritátis, cum e vobis nullus sit qui possit argúere me?
6	26	Ad increpándum tantum elóquia concinnátis, et in ventum verba profértis.
6	27	Super pupíllum irrúitis, et subvértere nitímini amícum vestrum.
6	28	Verúmtamen quod cœpístis expléte: præbéte aurem, et vidéte an méntiar.
6	29	Respondéte, óbsecro, absque contentióne: et loquéntes id quod justum est, judicáte.
6	30	Et non inveniétis in lingua mea iniquitátem, nec in fáucibus meis stultítia personábit.
7	1	Milítia est vita hóminis super terram: et sicut dies mercenárii, dies ejus.
7	2	Sicut servus desíderat umbram, et sicut mercenárius præstolátur finem óperis sui:
7	3	sic et ego hábui menses vácuos, et noctes laboriósas enumerávi mihi.
7	4	Si dormíero, dicam: Quando consúrgam? et rursum exspectábo vésperam, et replébor dolóribus usque ad ténebras.
7	5	Indúta est caro mea putrédine, et sórdibus púlveris cutis mea áruit, et contrácta est.
7	6	Dies mei velócius transiérunt quam a texénte tela succíditur, et consúmpti sunt absque ulla spe.
7	7	Meménto quia ventus est vita mea, et non revertétur óculus meus ut vídeat bona.
7	8	Nec aspíciet me visus hóminis: óculi tui in me, et non subsístam.
7	9	Sicut consúmitur nubes, et pertránsit: sic qui descénderit ad ínferos, non ascéndet.
7	10	Nec revertétur ultra in domum suam, neque cognóscet eum ámplius locus ejus.
7	11	Quaprópter et ego non parcam ori meo, loquar in tribulatióne spíritus mei: confabulábor cum amaritúdine ánimæ meæ.
7	12	Numquid mare ego sum, aut cetus, quia circumdedísti me cárcere?
7	13	Si díxero: Consolábitur me léctulus meus, et relevábor loquens mecum in strato meo:
7	14	terrébis me per sómnia, et per visiónes horróre concúties.
7	15	Quam ob rem elégit suspéndium ánima mea, et mortem ossa mea.
7	16	Desperávi, nequáquam ultra jam vivam: parce mihi, nihil enim sunt dies mei.
7	17	Quid est homo, quia magníficas eum? aut quid appónis erga eum cor tuum?
7	18	Vísitas eum dilúculo, et súbito probas illum.
7	19	Usquequo non parcis mihi, nec dimíttis me ut glútiam salívam meam?
7	20	Peccávi, quid fáciam tibi o custos hóminum? quare posuísti me contrárium tibi, et factus sum mihimetípsi gravis?
7	21	Cur non tollis peccátum meum, et quare non aufers iniquitátem meam? ecce nunc in púlvere dórmiam, et si mane me quæsíeris, non subsístam.
8	1	Respóndens autem Baldad Suhítes, dixit:
8	2	Usquequo loquéris tália, et spíritus múltiplex sermónes oris tui?
8	3	Numquid Deus supplántat judícium? aut Omnípotens subvértit quod justum est?
8	4	Etiam si fílii tui peccavérunt ei, et dimísit eos in manu iniquitátis suæ:
8	5	tu tamen si dilúculo consurréxeris ad Deum, et Omnipoténtem fúeris deprecátus:
8	6	si mundus et rectus incésseris, statim evigilábit ad te, et pacátum reddet habitáculum justítiæ tuæ:
8	7	in tantum, ut si prióra tua fúerint parva, et novíssima tua multiplicéntur nimis.
8	8	Intérroga enim generatiónem prístinam, et diligénter investíga patrum memóriam:
8	9	(hestérni quippe sumus, et ignorámus quóniam sicut umbra dies nostri sunt super terram.)
8	10	Et ipsi docébunt te: loquéntur tibi, et de corde suo próferent elóquia.
8	11	Numquid virére potest scirpus absque humóre? aut créscere caréctum sine aqua?
8	12	Cum adhuc sit in flore, nec carpátur manu, ante omnes herbas aréscit:
8	13	sic viæ ómnium, qui obliviscúntur Deum, et spes hypócritæ períbit.
8	14	Non ei placébit vecórdia sua, et sicut tela araneárum fidúcia ejus.
8	15	Innitétur super domum suam, et non stabit: fúlciet eam, et non consúrget.
8	16	Huméctus vidétur ántequam véniat sol, et in ortu suo germen ejus egrediétur.
8	17	Super acérvum petrárum radíces ejus densabúntur, et inter lápides commorábitur.
8	18	Si absorbúerit eum de loco suo, negábit eum, et dicet: Non novi te.
8	19	Hæc est enim lætítia viæ ejus, ut rursum de terra álii germinéntur.
8	20	Deus non projíciet símplicem, nec porríget manum malígnis:
8	21	donec impleátur risu os tuum, et lábia tua júbilo.
8	22	Qui odérunt te induéntur confusióne, et tabernáculum impiórum non subsístet.
9	1	Et respóndens Job, ait:
9	2	Vere scio quod ita sit, et quod non justificétur homo compósitus Deo.
9	3	Si volúerit conténdere cum eo, non póterit ei respondére unum pro mille.
9	4	Sápiens corde est, et fortis róbore: quis réstitit ei, et pacem hábuit?
9	5	Qui tránstulit montes, et nesciérunt hi quos subvértit in furóre suo.
9	6	Qui cómmovet terram de loco suo, et colúmnæ ejus concutiúntur.
9	7	Qui prǽcipit soli, et non orítur: et stellas claudit quasi sub signáculo.
9	8	Qui exténdit cælos solus, et gráditur super fluctus maris.
9	9	Qui facit Arctúrum, et Oríona, et Hýadas, et interióra austri.
9	10	Qui facit magna, et incomprehensibília, et mirabília, quorum non est númerus.
9	11	Si vénerit ad me, non vidébo eum: si abíerit, non intélligam.
9	12	Si repénte intérroget, quis respondébit ei? vel quis dícere potest: Cur ita facis?
9	13	Deus, cujus iræ nemo resístere potest, et sub quo curvántur qui portant orbem.
9	14	Quantus ergo sum ego, ut respóndeam ei, et loquar verbis meis cum eo?
9	15	Qui étiam si habúero quíppiam justum, non respondébo, sed meum júdicem deprecábor.
9	16	Et cum invocántem exaudíerit me, non credo quod audíerit vocem meam.
9	17	In túrbine enim cónteret me, et multiplicábit vúlnera mea, étiam sine causa.
9	18	Non concédit requiéscere spíritum meum, et implet me amaritudínibus.
9	19	Si fortitúdo quǽritur, robustíssimus est: si ǽquitas judícii, nemo audet pro me testimónium dícere.
9	20	Si justificáre me volúero, os meum condemnábit me: si innocéntem osténdero, pravum me comprobábit.
9	21	Etiam si simplex fúero, hoc ipsum ignorábit ánima mea, et tædébit me vitæ meæ.
9	22	Unum est quod locútus sum, et innocéntem et ímpium ipse consúmit.
9	23	Si flagéllat, occídat semel, et non de pœnis innocéntum rídeat.
9	24	Terra data est in manus ímpii, vultum júdicum ejus óperit: quod si non ille est, quis ergo est?
9	25	Dies mei velocióres fuérunt cursóre: fugérunt, et non vidérunt bonum.
9	26	Pertransiérunt quasi naves poma portántes, sicut áquila volans ad escam.
9	27	Cum díxero: Nequáquam ita loquar: commúto fáciem meam, et dolóre tórqueor.
9	28	Verébar ómnia ópera mea, sciens quod non párceres delinquénti.
9	29	Si autem et sic ímpius sum, quare frustra laborávi?
9	30	Si lotus fúero quasi aquis nivis, et fúlserint velut mundíssimæ manus meæ:
9	31	tamen sórdibus intínges me, et abominabúntur me vestiménta mea.
9	32	Neque enim viro qui símilis mei est, respondébo: nec qui mecum in judício ex æquo possit audíri.
9	33	Non est qui utrúmque váleat argúere, et pónere manum suam in ámbobus.
9	34	Auferat a me virgam suam, et pavor ejus non me térreat.
9	35	Loquar, et non timébo eum: neque enim possum métuens respondére.
10	1	Tædet ánimam meam vitæ meæ, dimíttam advérsum me elóquium meum, loquar in amaritúdine ánimæ meæ.
10	2	Dicam Deo: Noli me condemnáre: índica mihi cur me ita júdices.
10	3	Numquid bonum tibi vidétur, si calumniéris me, et ópprimas me opus mánuum tuárum, et consílium impiórum ádjuves?
10	4	Numquid óculi cárnei tibi sunt: aut sicut videt homo, et tu vidébis?
10	5	Numquid sicut dies hóminis dies tui, et anni tui sicut humána sunt témpora,
10	6	ut quæras iniquitátem meam, et peccátum meum scrutéris?
10	7	et scias quia nihil ímpium fécerim, cum sit nemo qui de manu tua possit erúere.
10	8	Manus tuæ fecérunt me, et plasmavérunt me totum in circúitu: et sic repénte præcípitas me?
10	9	Meménto quæso quod sicut lutum féceris me, et in púlverem redúces me.
10	10	Nonne sicut lac mulsísti me, et sicut cáseum me coagulásti?
10	11	Pelle et cárnibus vestísti me: óssibus et nervis compegísti me:
10	12	vitam et misericórdiam tribuísti mihi, et visitátio tua custodívit spíritum meum.
10	13	Licet hæc celes in corde tuo, tamen scio quia universórum memíneris.
10	14	Si peccávi, et ad horam pepercísti mihi: cur ab iniquitáte mea mundum me esse non páteris?
10	15	Et si ímpius fúero, væ mihi est: et si justus, non levábo caput, saturátus afflictióne et miséria.
10	16	Et propter supérbiam quasi leǽnam cápies me, reversúsque mirabíliter me crúcias.
10	17	Instáuras testes tuos contra me, et multíplicas iram tuam advérsum me, et pœnæ mílitant in me.
10	18	Quare de vulva eduxísti me? qui útinam consúmptus essem ne óculus me vidéret.
10	19	Fuíssem quasi non essem, de útero translátus ad túmulum.
10	20	Numquid non páucitas diérum meórum finiétur brevi? dimítte ergo me, ut plangam páululum dolórem meum:
10	21	ántequam vadam et non revértar, ad terram tenebrósam, et opértam mortis calígine:
10	22	terram misériæ et tenebrárum, ubi umbra mortis, et nullus ordo, sed sempitérnus horror inhábitat.
11	1	Respóndens autem Sophar Naamathítes, dixit:
11	2	Numquid qui multa lóquitur, non et áudiet? aut vir verbósus justificábitur?
11	3	Tibi soli tacébunt hómines? et cum céteros irríseris, a nullo confutáberis?
11	4	Dixísti enim: Purus est sermo meus, et mundus sum in conspéctu tuo.
11	5	Atque útinam Deus loquerétur tecum, et aperíret lábia sua tibi,
11	6	ut osténderet tibi secréta sapiéntiæ, et quod múltiplex esset lex ejus, et intellígeres quod multo minóra exigáris ab eo, quam merétur iníquitas tua.
11	7	Fórsitan vestígia Dei comprehéndes, et usque ad perféctum Omnipoténtem repéries?
11	8	Excélsior cælo est, et quid fácies? profúndior inférno, et unde cognósces?
11	9	lóngior terra mensúra ejus, et látior mari.
11	10	Si subvérterit ómnia, vel in unum coarctáverit, quis contradícet ei?
11	11	Ipse enim novit hóminum vanitátem, et videns iniquitátem, nonne consíderat?
11	12	Vir vanus in supérbiam erígitur, et tamquam pullum ónagri se líberum natum putat.
11	13	Tu autem firmásti cor tuum, et expandísti ad eum manus tuas.
11	14	Si iniquitátem, quæ est in manu tua abstúleris a te, et non mánserit in tabernáculo tuo injustítia:
11	15	tunc leváre póteris fáciem tuam absque mácula, et eris stábilis, et non timébis.
11	16	Misériæ quoque obliviscéris, et quasi aquárum quæ præteriérunt recordáberis.
11	17	Et quasi meridiánus fulgor consúrget tibi ad vésperam: et cum te consúmptum putáveris, oriéris ut lúcifer.
11	18	Et habébis fidúciam, propósita tibi spe, et defóssus secúrus dórmies.
11	19	Requiésces, et non erit qui te extérreat: et deprecabúntur fáciem tuam plúrimi.
11	20	Oculi autem impiórum defícient, et effúgium períbit ab eis: et spes illórum abominátio ánimæ.
12	1	Respóndens autem Job, dixit:
12	2	Ergo vos estis soli hómines, et vobíscum moriétur sapiéntia?
12	3	Et mihi est cor sicut et vobis, nec inférior vestri sum: quis enim hæc, quæ nostis, ignórat?
12	4	Qui deridétur ab amíco suo sicut ego, invocábit Deum, et exáudiet eum: deridétur enim justi simplícitas.
12	5	Lampas contémpta apud cogitatiónes dívitum paráta ad tempus statútum.
12	6	Abúndant tabernácula prædónum, et audácter próvocant Deum, cum ipse déderit ómnia in manus eórum.
12	7	Nimírum intérroga juménta, et docébunt te: et volatília cæli, et indicábunt tibi.
12	8	Lóquere terræ, et respondébit tibi: et narrábunt pisces maris.
12	9	Quis ignórat quod ómnia hæc manus Dómini fécerit?
12	10	In cujus manu ánima omnis vivéntis, et spíritus univérsæ carnis hóminis.
12	11	Nonne auris verba dijúdicat? et fauces comedéntis, sapórem?
12	12	In antíquis est sapiéntia, et in multo témpore prudéntia.
12	13	Apud ipsum est sapiéntia et fortitúdo, ipse habet consílium et intelligéntiam.
12	14	Si destrúxerit, nemo est qui ædíficet: si inclúserit hóminem, nullus est qui apériat.
12	15	Si continúerit aquas, ómnia siccabúntur: et si emíserit eas, subvértent terram.
12	16	Apud ipsum est fortitúdo et sapiéntia: ipse novit et decipiéntem, et eum qui decípitur.
12	17	Addúcit consiliários in stultum finem, et júdices in stupórem.
12	18	Bálteum regum dissólvit, et præcíngit fune renes eórum.
12	19	Ducit sacerdótes inglórios, et optimátes supplántat:
12	20	commútans lábium verácium, et doctrínam senum áuferens.
12	21	Effúndit despectiónem super príncipes, eos, qui oppréssi fúerant, rélevans.
12	22	Qui revélat profúnda de ténebris, et prodúcit in lucem umbram mortis.
12	23	Qui multíplicat gentes et perdit eas, et subvérsas in íntegrum restítuit.
12	24	Qui immútat cor príncipum pópuli terræ, et décipit eos ut frustra incédant per ínvium:
12	25	palpábunt quasi in ténebris, et non in luce, et erráre eos fáciet quasi ébrios.
13	1	Ecce ómnia hæc vidit óculus meus, et audívit auris mea, et intelléxi síngula.
13	2	Secúndum sciéntiam vestram et ego novi: nec inférior vestri sum.
13	3	Sed tamen ad Omnipoténtem loquar, et disputáre cum Deo cúpio:
13	4	prius vos osténdens fabricatóres mendácii, et cultóres perversórum dógmatum.
13	5	Atque útinam tacerétis, ut putarémini esse sapiéntes.
13	6	Audíte ergo correptiónem meam, et judícium labiórum meórum atténdite.
13	7	Numquid Deus índiget vestro mendácio, ut pro illo loquámini dolos?
13	8	Numquid fáciem ejus accípitis, et pro Deo judicáre nitímini?
13	9	Aut placébit ei quem celáre nihil potest? aut decipiétur ut homo, vestris frauduléntiis?
13	10	Ipse vos árguet, quóniam in abscóndito fáciem ejus accípitis.
13	11	Statim ut se commóverit, turbábit vos, et terror ejus írruet super vos.
13	12	Memória vestra comparábitur cíneri, et redigéntur in lutum cervíces vestræ.
13	13	Tacéte paulísper, ut loquar quodcúmque mihi mens suggésserit.
13	14	Quare lácero carnes meas déntibus meis, et ánimam meam porto in mánibus meis?
13	15	Etiam si occíderit me, in ipso sperábo: verúmtamen vias meas in conspéctu ejus árguam.
13	16	Et ipse erit salvátor meus: non enim véniet in conspéctu ejus omnis hypócrita.
13	17	Audíte sermónem meum, et ænígmata percípite áuribus vestris.
13	18	Si fúero judicátus, scio quod justus invéniar.
13	19	Quis est qui judicétur mecum? véniat: quare tacens consúmor?
13	20	Duo tantum ne fácias mihi, et tunc a fácie tua non abscóndar:
13	21	manum tuam longe fac a me, et formído tua non me térreat.
13	22	Voca me, et ego respondébo tibi: aut certe loquar, et tu respónde mihi.
13	23	Quantas hábeo iniquitátes et peccáta, scélera mea et delícta osténde mihi.
13	24	Cur fáciem tuam abscóndis, et arbitráris me inimícum tuum?
13	25	Contra fólium, quod vento rápitur, osténdis poténtiam tuam, et stípulam siccam perséqueris:
13	26	scribis enim contra me amaritúdines, et consúmere me vis peccátis adolescéntiæ meæ.
13	27	Posuísti in nervo pedem meum, et observásti omnes sémitas meas, et vestígia pedum meórum considerásti:
13	28	qui quasi putrédo consuméndus sum, et quasi vestiméntum, quod coméditur a tínea.
14	1	Homo natus de mulíere, brevi vivens témpore, replétur multis misériis.
14	2	Qui quasi flos egréditur et contéritur, et fugit velut umbra, et numquam in eódem statu pérmanet.
14	3	Et dignum ducis super hujuscémodi aperíre óculos tuos, et addúcere eum tecum in judícium?
14	4	Quis potest fácere mundum de immúndo concéptum sémine? nonne tu qui solus es?
14	5	Breves dies hóminis sunt, númerus ménsium ejus apud te est: constituísti términos ejus, qui præteríri non póterunt.
14	6	Recéde páululum ab eo, ut quiéscat, donec optáta véniat, sicut mercenárii dies ejus.
14	7	Lignum habet spem: si præcísum fúerit, rursum viréscit, et rami ejus púllulant.
14	8	Si senúerit in terra radix ejus, et in púlvere emórtuus fúerit truncus illíus,
14	9	ad odórem aquæ germinábit, et fáciet comam quasi cum primum plantátum est.
14	10	Homo vero cum mórtuus fúerit, et nudátus atque consúmptus, ubi quæso est?
14	11	Quómodo si recédant aquæ de mari, et flúvius vacuefáctus aréscat:
14	12	sic homo, cum dormíerit, non resúrget: donec atterátur cælum, non evigilábit, nec consúrget de somno suo.
14	13	Quis mihi hoc tríbuat, ut in inférno prótegas me, et abscóndas me donec pertránseat furor tuus, et constítuas mihi tempus, in quo recordéris mei?
14	14	Putásne mórtuus homo rursum vivat? cunctis diébus, quibus nunc mílito, exspécto donec véniat immutátio mea.
14	15	Vocábis me, et ego respondébo tibi: óperi mánuum tuárum porríges déxteram.
14	16	Tu quidem gressus meos dinumerásti, sed parce peccátis meis.
14	17	Signásti quasi in sácculo delícta mea, sed curásti iniquitátem meam.
14	18	Mons cadens défluit, et saxum transfértur de loco suo.
14	19	Lápides éxcavant aquæ, et alluvióne paulátim terra consúmitur: et hóminem ergo simíliter perdes.
14	20	Roborásti eum páululum ut in perpétuum transíret: immutábis fáciem ejus, et emíttes eum.
14	21	Sive nóbiles fúerint fílii ejus, sive ignóbiles, non intélliget.
14	22	Attamen caro ejus dum vivet dolébit, et ánima illíus super semetípso lugébit.
15	1	Respóndens autem Eliphaz Themanítes, dixit:
15	2	Numquid sápiens respondébit quasi in ventum loquens, et implébit ardóre stómachum suum?
15	3	Arguis verbis eum, qui non est æquális tibi, et lóqueris quod tibi non éxpedit.
15	4	Quantum in te est, evacuásti timórem, et tulísti preces coram Deo.
15	5	Dócuit enim iníquitas tua os tuum, et imitáris linguam blasphemántium.
15	6	Condemnábit te os tuum, et non ego: et lábia tua respondébunt tibi.
15	7	Numquid primus homo tu natus es, et ante colles formátus?
15	8	Numquid consílium Dei audísti, et inférior te erit ejus sapiéntia?
15	9	Quid nosti quod ignorémus? quid intélligis quod nesciámus?
15	10	Et senes et antíqui sunt in nobis, multo vetustióres quam patres tui.
15	11	Numquid grande est ut consolétur te Deus? sed verba tua prava hoc próhibent.
15	12	Quid te élevat cor tuum, et quasi magna cógitans, attónitos habes óculos?
15	13	Quid tumet contra Deum spíritus tuus, ut próferas de ore tuo hujuscémodi sermónes?
15	14	Quid est homo, ut immaculátus sit, et ut justus appáreat natus de mulíere?
15	15	Ecce inter sanctos ejus nemo immutábilis, et cæli non sunt mundi in conspéctu ejus.
15	16	Quanto magis abominábilis et inútilis homo, qui bibit quasi aquam iniquitátem?
15	17	Osténdam tibi, audi me: quod vidi narrábo tibi.
15	18	Sapiéntes confiténtur, et non abscóndunt patres suos.
15	19	Quibus solis data est terra, et non transívit aliénus per eos.
15	20	Cunctis diébus suis ímpius supérbit, et númerus annórum incértus est tyránnidis ejus.
15	21	Sónitus terróris semper in áuribus illíus: et cum pax sit, ille semper insídias suspicátur.
15	22	Non credit quod revérti possit de ténebris ad lucem, circumspéctans úndique gládium.
15	23	Cum se móverit ad quæréndum panem, novit quod parátus sit in manu ejus tenebrárum dies.
15	24	Terrébit eum tribulátio, et angústia vallábit eum, sicut regem qui præparátur ad prœ́lium.
15	25	Teténdit enim advérsus Deum manum suam, et contra Omnipoténtem roborátus est.
15	26	Cucúrrit advérsus eum erécto collo, et pingui cervíce armátus est.
15	27	Opéruit fáciem ejus crassitúdo, et de latéribus ejus arvína depéndet.
15	28	Habitávit in civitátibus desolátis, et in dómibus desértis, quæ in túmulos sunt redáctæ.
15	29	Non ditábitur, nec perseverábit substántia ejus, nec mittet in terra radícem suam.
15	30	Non recédet de ténebris: ramos ejus arefáciet flamma, et auferétur spíritu oris sui.
15	31	Non credet, frustra erróre decéptus, quod áliquo prétio rediméndus sit.
15	32	Antequam dies ejus impleántur, períbit: et manus ejus aréscent.
15	33	Lædétur quasi vínea in primo flore botrus ejus, et quasi olíva projíciens florem suum.
15	34	Congregátio enim hypócritæ stérilis, et ignis devorábit tabernácula eórum, qui múnera libénter accípiunt.
15	35	Concépit dolórem, et péperit iniquitátem, et úterus ejus prǽparat dolos.
16	1	Respóndens autem Job, dixit:
16	2	Audívi frequénter tália, consolatóres onerósi omnes vos estis.
16	3	Numquid habébunt finem verba ventósa? aut áliquid tibi moléstum est si loquáris?
16	4	Póteram et ego simília vestri loqui: atque útinam esset ánima vestra pro ánima mea:
16	5	consolárer et ego vos sermónibus, et movérem caput meum super vos:
16	6	roborárem vos ore meo: et movérem lábia mea, quasi parcens vobis.
16	7	Sed quid agam? Si locútus fúero, non quiéscet dolor meus: et si tacúero, non recédet a me.
16	8	Nunc autem oppréssit me dolor meus, et in níhilum redácti sunt omnes artus mei.
16	9	Rugæ meæ testimónium dicunt contra me, et suscitátur falsíloquus advérsus fáciem meam contradícens mihi.
16	10	Collégit furórem suum in me, et cómminans mihi, infrémuit contra me déntibus suis: hostis meus terribílibus óculis me intúitus est.
16	11	Aperuérunt super me ora sua, et exprobrántes percussérunt maxíllam meam, satiáti sunt pœnis meis.
16	12	Conclúsit me Deus apud iníquum, et mánibus impiórum me trádidit.
16	13	Ego ille quondam opuléntus, repénte contrítus sum: ténuit cervícem meam, confrégit me, et pósuit me sibi quasi in signum.
16	14	Circúmdedit me lánceis suis, convulnerávit lumbos meos, non pepércit, et effúdit in terra víscera mea.
16	15	Concídit me vúlnere super vulnus, írruit in me quasi gigas.
16	16	Saccum cónsui super cutem meam, et opérui cínere carnem meam.
16	17	Fácies mea intúmuit a fletu, et pálpebræ meæ caligavérunt.
16	18	Hæc passus sum absque iniquitáte manus meæ, cum habérem mundas ad Deum preces.
16	19	Terra ne opérias sánguinem meum, neque invéniat in te locum laténdi clamor meus.
16	20	Ecce enim in cælo testis meus, et cónscius meus in excélsis.
16	21	Verbósi amíci mei: ad Deum stillat óculus meus.
16	22	Atque útinam sic judicarétur vir cum Deo, quómodo judicátur fílius hóminis cum colléga suo.
16	23	Ecce enim breves anni tránseunt, et sémitam, per quam non revértar ámbulo.
17	1	Spíritus meus attenuábitur, dies mei breviabúntur, et solum mihi súperest sepúlcrum.
17	2	Non peccávi, et in amaritudínibus morátur óculus meus.
17	3	Líbera me Dómine, et pone me juxta te, et cujúsvis manus pugnet contra me.
17	4	Cor eórum longe fecísti a disciplína, proptérea non exaltabúntur.
17	5	Prædam pollicétur sóciis, et óculi filiórum ejus defícient.
17	6	Pósuit me quasi in provérbium vulgi, et exémplum sum coram eis.
17	7	Caligávit ab indignatióne óculus meus, et membra mea quasi in níhilum redácta sunt.
17	8	Stupébunt justi super hoc, et ínnocens contra hypócritam suscitábitur.
17	9	Et tenébit justus viam suam, et mundis mánibus addet fortitúdinem.
17	10	Igitur omnes vos convertímini, et veníte, et non invéniam in vobis ullum sapiéntem.
17	11	Dies mei transiérunt, cogitatiónes meæ dissipátæ sunt, torquéntes cor meum.
17	12	Noctem vertérunt in diem, et rursum post ténebras spero lucem.
17	13	Si sustinúero, inférnus domus mea est, et in ténebris stravi léctulum meum.
17	14	Putrédini dixi: Pater meus es: mater mea, et soror mea, vérmibus.
17	15	Ubi est ergo nunc præstolátio mea? et patiéntiam meam quis consíderat?
17	16	In profundíssimum inférnum descéndent ómnia mea: putásne saltem ibi erit réquies mihi?
18	1	Respóndens autem Baldad Suhítes, dixit:
18	2	Usque ad quem finem verba jactábitis? intellígite prius, et sic loquámur.
18	3	Quare reputáti sumus ut juménta, et sordúimus coram vobis?
18	4	Qui perdis ánimam tuam in furóre tuo, numquid propter te derelinquétur terra, et transferéntur rupes de loco suo?
18	5	Nonne lux ímpii exstinguétur, nec splendébit flamma ignis ejus?
18	6	Lux obtenebréscet in tabernáculo illíus, et lucérna, quæ super eum est, exstinguétur.
18	7	Arctabúntur gressus virtútis ejus, et præcipitábit eum consílium suum.
18	8	Immísit enim in rete pedes suos, et in máculis ejus ámbulat.
18	9	Tenébitur planta illíus láqueo, et exardéscet contra eum sitis.
18	10	Abscóndita est in terra pédica ejus, et decípula illíus super sémitam.
18	11	Undique terrébunt eum formídines, et invólvent pedes ejus.
18	12	Attenuétur fame robur ejus, et inédia invádat costas illíus.
18	13	Dévoret pulchritúdinem cutis ejus: consúmat bráchia illíus primogénita mors.
18	14	Avellátur de tabernáculo suo fidúcia ejus, et calcet super eum, quasi rex, intéritus.
18	15	Hábitent in tabernáculo illíus sócii ejus, qui non est, aspergátur in tabernáculo ejus sulphur.
18	16	Deórsum radíces ejus siccéntur, sursum autem atterátur messis ejus.
18	17	Memória illíus péreat de terra, et non celebrétur nomen ejus in platéis.
18	18	Expéllet eum de luce in ténebras, et de orbe tránsferet eum.
18	19	Non erit semen ejus, neque progénies in pópulo suo, nec ullæ relíquiæ in regiónibus ejus.
18	20	In die ejus stupébunt novíssimi, et primos invádet horror.
18	21	Hæc sunt ergo tabernácula iníqui, et iste locus ejus, qui ignórat Deum.
19	1	Respóndens autem Job, dixit:
19	2	Usquequo afflígitis ánimam meam, et attéritis me sermónibus?
19	3	En, décies confúnditis me, et non erubéscitis oppriméntes me.
19	4	Nempe, etsi ignorávi, mecum erit ignorántia mea.
19	5	At vos contra me erigímini, et argúitis me oppróbriis meis.
19	6	Saltem nunc intellígite, quia Deus non æquo judício afflíxerit me, et flagéllis suis me cínxerit.
19	7	Ecce clamábo vim pátiens, et nemo áudiet: vociferábor, et non est qui júdicet.
19	8	Sémitam meam circumsépsit, et transíre non possum, et in calle meo ténebras pósuit.
19	9	Spoliávit me glória mea, et ábstulit corónam de cápite meo.
19	10	Destrúxit me úndique, et péreo, et quasi evúlsæ árbori ábstulit spem meam.
19	11	Irátus est contra me furor ejus, et sic me hábuit quasi hostem suum.
19	12	Simul venérunt latrónes ejus, et fecérunt sibi viam per me, et obsedérunt in gyro tabernáculum meum.
19	13	Fratres meos longe fecit a me, et noti mei quasi aliéni recessérunt a me.
19	14	Dereliquérunt me propínqui mei: et qui me nóverant, oblíti sunt mei.
19	15	Inquilíni domus meæ, et ancíllæ meæ sicut aliénum habuérunt me, et quasi peregrínus fui in óculis eórum.
19	16	Servum meum vocávi, et non respóndit, ore próprio deprecábar illum.
19	17	Hálitum meum exhórruit uxor mea, et orábam fílios úteri mei.
19	18	Stulti quoque despiciébant me, et cum ab eis recessíssem, detrahébant mihi.
19	19	Abomináti sunt me quondam consiliárii mei: et quem máxime diligébam, aversátus est me.
19	20	Pelli meæ, consúmptis cárnibus, adhǽsit os meum, et derelícta sunt tantúmmodo lábia circa dentes meos.
19	21	Miserémini mei, miserémini mei, saltem vos amíci mei, quia manus Dómini tétigit me.
19	22	Quare persequímini me sicut Deus, et cárnibus meis saturámini?
19	23	Quis mihi tríbuat ut scribántur sermónes mei? quis mihi det ut exaréntur in libro
19	24	stylo férreo, et plumbi lámina, vel celte sculpántur in sílice?
19	25	Scio enim quod redémptor meus vivit, et in novíssimo die de terra surrectúrus sum:
19	26	et rursum circúmdabor pelle mea, et in carne mea vidébo Deum meum.
19	27	Quem visúrus sum ego ipse, et óculi mei conspectúri sunt, et non álius: repósita est hæc spes mea in sinu meo.
19	28	Quare ergo nunc dícitis: Persequámur eum, et radícem verbi inveniámus contra eum?
19	29	Fúgite ergo a fácie gládii, quóniam ultor iniquitátum gládius est: et scitóte esse judícium.
20	1	Respóndens autem Sophar Naamathítes, dixit:
20	2	Idcírco cogitatiónes meæ váriæ succédunt sibi, et mens in divérsa rápitur.
20	3	Doctrínam, qua me árguis, áudiam, et spíritus intelligéntiæ meæ respondébit mihi.
20	4	Hoc scio a princípio, ex quo pósitus est homo super terram,
20	5	quod laus impiórum brevis sit, et gáudium hypócritæ ad instar puncti.
20	6	Si ascénderit usque ad cælum supérbia ejus, et caput ejus nubes tetígerit:
20	7	quasi sterquilínium in fine perdétur: et qui eum víderant, dicent: Ubi est?
20	8	Velut sómnium ávolans non inveniétur, tránsiet sicut vísio noctúrna.
20	9	Oculus, qui eum víderat, non vidébit, neque ultra intuébitur eum locus suus.
20	10	Fílii ejus atteréntur egestáte, et manus illíus reddent ei dolórem suum.
20	11	Ossa ejus implebúntur vítiis adolescéntiæ ejus, et cum eo in púlvere dórmient.
20	12	Cum enim dulce fúerit in ore ejus malum, abscóndet illud sub lingua sua.
20	13	Parcet illi, et non derelínquet illud, et celábit in gútture suo.
20	14	Panis ejus in útero illíus vertétur in fel áspidum intrínsecus.
20	15	Divítias, quas devorávit, évomet, et de ventre illíus éxtrahet eas Deus.
20	16	Caput áspidum suget, et occídet eum lingua víperæ.
20	17	(Non vídeat rívulos flúminis, torréntes mellis, et butýri.)
20	18	Luet quæ fecit ómnia, nec tamen consumétur: juxta multitúdinem adinventiónum suárum, sic et sustinébit.
20	19	Quóniam confríngens nudávit páuperes: domum rápuit, et non ædificávit eam.
20	20	Nec est satiátus venter ejus: et cum habúerit quæ concupíerat, possidére non póterit.
20	21	Non remánsit de cibo ejus, et proptérea nihil permanébit de bonis ejus.
20	22	Cum satiátus fúerit, arctábitur, æstuábit, et omnis dolor írruet super eum.
20	23	Utinam impleátur venter ejus, ut emíttat in eum iram furóris sui, et pluat super illum bellum suum.
20	24	Fúgiet arma férrea, et írruet in arcum ǽreum.
20	25	Edúctus, et egrédiens de vagína sua, et fúlgurans in amaritúdine sua: vadent, et vénient super eum horríbiles.
20	26	Omnes ténebræ abscónditæ sunt in occúltis ejus: devorábit eum ignis, qui non succénditur, affligétur relíctus in tabernáculo suo.
20	27	Revelábunt cæli iniquitátem ejus, et terra consúrget advérsus eum.
20	28	Apértum erit germen domus illíus, detrahétur in die furóris Dei.
20	29	Hæc est pars hóminis ímpii a Deo, et heréditas verbórum ejus a Dómino.
21	1	Respóndens autem Job, dixit:
21	2	Audíte quæso sermónes meos, et ágite pœniténtiam.
21	3	Sustinéte me, et ego loquar, et post mea, si vidébitur, verba ridéte.
21	4	Numquid contra hóminem disputátio mea est, ut mérito non débeam contristári?
21	5	Atténdite me et obstupéscite, et superpónite dígitum ori vestro.
21	6	Et ego, quando recordátus fúero, pertimésco, et cóncutit carnem meam tremor.
21	7	Quare ergo ímpii vivunt, subleváti sunt, confortatíque divítiis?
21	8	Semen eórum pérmanet coram eis, propinquórum turba, et nepótum in conspéctu eórum.
21	9	Domus eórum secúræ sunt et pacátæ, et non est virga Dei super illos.
21	10	Bos eórum concépit, et non abortívit: vacca péperit, et non est priváta fœtu suo.
21	11	Egrediúntur quasi greges párvuli eórum, et infántes eórum exsúltant lúsibus.
21	12	Tenent týmpanum et cítharam, et gaudent ad sónitum órgani.
21	13	Ducunt in bonis dies suos, et in puncto ad inférna descéndunt.
21	14	Qui dixérunt Deo: Recéde a nobis, et sciéntiam viárum tuárum nólumus.
21	15	Quis est Omnípotens, ut serviámus ei? et quid nobis prodest si oravérimus illum?
21	16	Verúmtamen quia non sunt in manu eórum bona sua, consílium impiórum longe sit a me.
21	17	Quóties lucérna impiórum exstinguétur, et supervéniet eis inundátio, et dolóres dívidet furóris sui?
21	18	Erunt sicut páleæ ante fáciem venti, et sicut favílla quam turbo dispérgit.
21	19	Deus servábit fíliis illíus dolórem patris: et cum reddíderit, tunc sciet.
21	20	Vidébunt óculi ejus interfectiónem suam, et de furóre Omnipoténtis bibet.
21	21	Quid enim ad eum pértinet de domo sua post se? et si númerus ménsium ejus dimidiétur?
21	22	Numquid Deus docébit quíspiam sciéntiam, qui excélsos júdicat?
21	23	Iste móritur robústus et sanus, dives et felix.
21	24	Víscera ejus plena sunt ádipe, et medúllis ossa illíus irrigántur:
21	25	álius vero móritur in amaritúdine ánimæ absque ullis ópibus:
21	26	et tamen simul in púlvere dórmient, et vermes opérient eos.
21	27	Certe novi cogitatiónes vestras, et senténtias contra me iníquas.
21	28	Dícitis enim: Ubi est domus príncipis? et ubi tabernácula impiórum?
21	29	Interrogáte quémlibet de viatóribus, et hæc éadem illum intellígere cognoscétis.
21	30	Quia in diem perditiónis servátur malus, et ad diem furóris ducétur.
21	31	Quis árguet coram eo viam ejus? et quæ fecit, quis reddet illi?
21	32	Ipse ad sepúlcra ducétur, et in congérie mortuórum vigilábit.
21	33	Dulcis fuit gláreis Cocýti, et post se omnem hóminem trahet, et ante se innumerábiles.
21	34	Quómodo ígitur consolámini me frustra, cum respónsio vestra repugnáre osténsa sit veritáti?
22	1	Respóndens autem Eliphaz Themanítes, dixit:
22	2	Numquid Deo potest comparári homo, étiam cum perféctæ fúerit sciéntiæ?
22	3	Quid prodest Deo, si justus fúeris? aut quid ei confers, si immaculáta fúerit via tua?
22	4	Numquid timens árguet te, et véniet tecum in judícium,
22	5	et non propter malítiam tuam plúrimam, et infinítas iniquitátes tuas?
22	6	Abstulísti enim pignus fratrum tuórum sine causa, et nudos spoliásti véstibus.
22	7	Aquam lasso non dedísti, et esuriénti subtraxísti panem.
22	8	In fortitúdine bráchii tui possidébas terram, et potentíssimus obtinébas eam.
22	9	Víduas dimisísti vácuas, et lacértos pupillórum comminuísti.
22	10	Proptérea circúmdatus es láqueis, et contúrbat te formído súbita.
22	11	Et putábas te ténebras non visúrum, et ímpetu aquárum inundántium non oppréssum iri?
22	12	An non cógitas quod Deus excélsior cælo sit, et super stellárum vérticem sublimétur?
22	13	Et dicis: Quid enim novit Deus? et quasi per calíginem júdicat.
22	14	Nubes latíbulum ejus, nec nostra consíderat, et circa cárdines cæli perámbulat.
22	15	Numquid sémitam sæculórum custodíre cupis, quam calcavérunt viri iníqui?
22	16	Qui subláti sunt ante tempus suum, et flúvius subvértit fundaméntum eórum:
22	17	qui dicébant Deo: Recéde a nobis: et quasi nihil posset fácere Omnípotens, æstimábant eum:
22	18	cum ille implésset domos eórum bonis: quorum senténtia procul sit a me.
22	19	Vidébunt justi, et lætabúntur, et ínnocens subsannábit eos.
22	20	Nonne succísa est eréctio eórum, et relíquias eórum devorávit ignis?
22	21	Acquiésce ígitur ei, et habéto pacem: et per hæc habébis fructus óptimos.
22	22	Súscipe ex ore illíus legem, et pone sermónes ejus in corde tuo.
22	23	Si revérsus fúeris ad Omnipoténtem, ædificáberis, et longe fácies iniquitátem a tabernáculo tuo.
22	24	Dabit pro terra sílicem, et pro sílice torréntes áureos.
22	25	Erítque Omnípotens contra hostes tuos, et argéntum coacervábitur tibi.
22	26	Tunc super Omnipoténtem delíciis áfflues, et elevábis ad Deum fáciem tuam.
22	27	Rogábis eum, et exáudiet te, et vota tua reddes.
22	28	Decérnes rem, et véniet tibi, et in viis tuis splendébit lumen.
22	29	Qui enim humiliátus fúerit, erit in glória: et qui inclináverit óculos, ipse salvábitur.
22	30	Salvábitur ínnocens, salvábitur autem in mundítia mánuum suárum.
23	1	Respóndens autem Job, ait:
23	2	Nunc quoque in amaritúdine est sermo meus, et manus plagæ meæ aggraváta est super gémitum meum.
23	3	Quis mihi tríbuat ut cognóscam et invéniam illum, et véniam usque ad sólium ejus?
23	4	Ponam coram eo judícium, et os meum replébo increpatiónibus.
23	5	Ut sciam verba, quæ mihi respóndeat, et intélligam quid loquátur mihi.
23	6	Nolo multa fortitúdine conténdat mecum, nec magnitúdinis suæ mole me premat.
23	7	Propónat æquitátem contra me, et pervéniat ad victóriam judícium meum.
23	8	Si ad oriéntem íero, non appáret: si ad occidéntem, non intélligam eum.
23	9	Si ad sinístram, quid agam? non apprehéndam eum: si me vertam ad déxteram, non vidébo illum.
23	10	Ipse vero scit viam meam, et probávit me quasi aurum, quod per ignem transit.
23	11	Vestígia ejus secútus est pes meus, viam ejus custodívi, et non declinávi ex ea.
23	12	A mandátis labiórum ejus non recéssi, et in sinu meo abscóndi verba oris ejus.
23	13	Ipse enim solus est, et nemo avértere potest cogitatiónem ejus: et ánima ejus quodcúmque vóluit, hoc fecit.
23	14	Cum expléverit in me voluntátem suam, et ália multa simília præsto sunt ei.
23	15	Et idcírco a fácie ejus turbátus sum, et consíderans eum, timóre sollícitor.
23	16	Deus mollívit cor meum, et Omnípotens conturbávit me.
23	17	Non enim périi propter imminéntes ténebras, nec fáciem meam opéruit calígo.
24	1	Ab Omnipoténte non sunt abscóndita témpora: qui autem novérunt eum, ignórant dies illíus.
24	2	Alii términos transtulérunt, diripuérunt greges, et pavérunt eos.
24	3	Asinum pupillórum abegérunt, et abstulérunt pro pígnore bovem víduæ.
24	4	Subvertérunt páuperum viam, et oppressérunt páriter mansuétos terræ.
24	5	Alii quasi ónagri in desérto egrediúntur ad opus suum: vigilántes ad prædam, prǽparant panem líberis.
24	6	Agrum non suum demétunt: et víneam ejus, quem vi opprésserint, vindémiant.
24	7	Nudos dimíttunt hómines, induménta tolléntes, quibus non est operiméntum in frígore:
24	8	quos imbres móntium rigant: et non habéntes velámen, amplexántur lápides.
24	9	Vim fecérunt deprædántes pupíllos, et vulgum páuperem spoliavérunt.
24	10	Nudis et incedéntibus absque vestítu, et esuriéntibus tulérunt spicas.
24	11	Inter acérvos eórum meridiáti sunt, qui calcátis torculáribus sítiunt.
24	12	De civitátibus fecérunt viros gémere, et ánima vulneratórum clamávit, et Deus inúltum abíre non pátitur.
24	13	Ipsi fuérunt rebélles lúmini, nesciérunt vias ejus, nec revérsi sunt per sémitas ejus.
24	14	Mane primo consúrgit homicída, intérficit egénum et páuperem: per noctem vero erit quasi fur.
24	15	Oculus adúlteri obsérvat calíginem, dicens: Non me vidébit óculus: et opériet vultum suum.
24	16	Pérfodit in ténebris domos, sicut in die condíxerant sibi, et ignoravérunt lucem.
24	17	Si súbito apparúerit auróra, arbitrántur umbram mortis: et sic in ténebris quasi in luce ámbulant.
24	18	Levis est super fáciem aquæ: maledícta sit pars ejus in terra, nec ámbulet per viam vineárum.
24	19	Ad nímium calórem tránseat ab aquis nívium, et usque ad ínferos peccátum illíus.
24	20	Obliviscátur ejus misericórdia: dulcédo illíus vermes: non sit in recordatióne, sed conterátur quasi lignum infructuósum.
24	21	Pavit enim stérilem, quæ non parit, et víduæ bene non fecit.
24	22	Detráxit fortes in fortitúdine sua: et cum stéterit, non credet vitæ suæ.
24	23	Dedit ei Deus locum pœniténtiæ, et ille abútitur eo in supérbiam: óculi autem ejus sunt in viis illíus.
24	24	Eleváti sunt ad módicum, et non subsístent, et humiliabúntur sicut ómnia, et auferéntur, et sicut summitátes spicárum conteréntur.
24	25	Quod si non est ita, quis me potest argúere esse mentítum, et pónere ante Deum verba mea?
25	1	Respóndens autem Baldad Suhítes, dixit:
25	2	Potéstas et terror apud eum est, qui facit concórdiam in sublímibus suis.
25	3	Numquid est númerus mílitum ejus? et super quem non surget lumen illíus?
25	4	Numquid justificári potest homo comparátus Deo, aut apparére mundus natus de mulíere?
25	5	Ecce luna étiam non splendet, et stellæ non sunt mundæ in conspéctu ejus:
25	6	quanto magis homo putrédo, et fílius hóminis vermis?
26	1	Respóndens autem Job dixit:
26	2	Cujus adjútor es? numquid imbecíllis? et susténtas bráchium ejus, qui non est fortis?
26	3	Cui dedísti consílium? fórsitan illi, qui non habet sapiéntiam, et prudéntiam tuam ostendísti plúrimam.
26	4	Quem docére voluísti? nonne eum, qui fecit spiraméntum?
26	5	Ecce gigántes gemunt sub aquis, et qui hábitant cum eis.
26	6	Nudus est inférnus coram illo, et nullum est operiméntum perditióni.
26	7	Qui exténdit aquilónem super vácuum, et appéndit terram super níhilum.
26	8	Qui ligat aquas in núbibus suis, ut non erúmpant páriter deórsum.
26	9	Qui tenet vultum sólii sui, et expándit super illud nébulam suam.
26	10	Términum circúmdedit aquis, usque dum finiántur lux et ténebræ.
26	11	Colúmnæ cæli contremíscunt, et pavent ad nutum ejus.
26	12	In fortitúdine illíus repénte mária congregáta sunt, et prudéntia ejus percússit supérbum.
26	13	Spíritus ejus ornávit cælos: et obstetricánte manu ejus, edúctus est cóluber tortuósus.
26	14	Ecce, hæc ex parte dicta sunt viárum ejus: et cum vix parvam stillam sermónis ejus audiérimus, quis póterit tonítruum magnitúdinis illíus intuéri?
27	1	Addidit quoque Job, assúmens parábolam suam, et dixit:
27	2	Vivit Deus, qui ábstulit judícium meum, et Omnípotens, qui ad amaritúdinem addúxit ánimam meam,
27	3	quia donec súperest hálitus in me, et spíritus Dei in náribus meis,
27	4	non loquéntur lábia mea iniquitátem, nec lingua mea meditábitur mendácium.
27	5	Absit a me ut justos vos esse júdicem: donec defíciam, non recédam ab innocéntia mea.
27	6	Justificatiónem meam, quam cœpi tenére, non déseram: neque enim reprehéndit me cor meum in omni vita mea.
27	7	Sit ut ímpius, inimícus meus: et adversárius meus, quasi iníquus.
27	8	Quæ est enim spes hypócritæ si aváre rápiat, et non líberet Deus ánimam ejus?
27	9	Numquid Deus áudiet clamórem ejus, cum vénerit super eum angústia?
27	10	Aut póterit in Omnipoténte delectári, et invocáre Deum omni témpore?
27	11	Docébo vos per manum Dei quæ Omnípotens hábeat, nec abscóndam.
27	12	Ecce, vos omnes nostis, et quid sine causa vana loquímini?
27	13	Hæc est pars hóminis ímpii apud Deum, et heréditas violentórum, quam ab Omnipoténte suscípient.
27	14	Si multiplicáti fúerint fílii ejus, in gládio erunt, et nepótes ejus non saturabúntur pane.
27	15	Qui réliqui fúerint ex eo sepeliéntur in intéritu, et víduæ illíus non plorábunt.
27	16	Si comportáverit quasi terram argéntum, et sicut lutum præparáverit vestiménta:
27	17	præparábit quidem, sed justus vestiétur illis: et argéntum ínnocens dívidet.
27	18	Ædificávit sicut tínea domum suam, et sicut custos fecit umbráculum.
27	19	Dives cum dormíerit, nihil secum áuferet: apériet óculos suos, et nihil invéniet.
27	20	Apprehéndet eum quasi aqua inópia, nocte ópprimet eum tempéstas.
27	21	Tollet eum ventus urens, et áuferet, et velut turbo rápiet eum de loco suo.
27	22	Et mittet super eum, et non parcet: de manu ejus fúgiens fúgiet.
27	23	Stringet super eum manus suas, et sibilábit super illum, íntuens locum ejus.
28	1	Habet argéntum venárum suárum princípia: et auro locus est, in quo conflátur.
28	2	Ferrum de terra tóllitur, et lapis solútus calóre in æs vértitur.
28	3	Tempus pósuit ténebris, et universórum finem ipse consíderat, lápidem quoque calíginis, et umbram mortis.
28	4	Dívidit torrens a pópulo peregrinánte, eos, quos oblítus est pes egéntis hóminis, et ínvios.
28	5	Terra, de qua oriebátur panis, in loco suo igni subvérsa est.
28	6	Locus sapphíri lápides ejus, et glebæ illíus aurum.
28	7	Sémitam ignorávit avis, nec intúitus est eam óculus vúlturis.
28	8	Non calcavérunt eam fílii institórum, nec pertransívit per eam leǽna.
28	9	Ad sílicem exténdit manum suam, subvértit a radícibus montes.
28	10	In petris rivos excídit, et omne pretiósum vidit óculus ejus.
28	11	Profúnda quoque fluviórum scrutátus est, et abscóndita in lucem prodúxit.
28	12	Sapiéntia vero ubi invenítur? et quis est locus intelligéntiæ?
28	13	Nescit homo prétium ejus, nec invenítur in terra suáviter vivéntium.
28	14	Abýssus dicit: Non est in me: et mare lóquitur: Non est mecum.
28	15	Non dábitur aurum obrízum pro ea, nec appendétur argéntum in commutatióne ejus.
28	16	Non conferétur tinctis Indiæ colóribus, nec lápidi sardónycho pretiosíssimo, vel sapphíro.
28	17	Non adæquábitur ei aurum vel vitrum, nec commutabúntur pro ea vasa auri:
28	18	excélsa et eminéntia non memorabúntur comparatióne ejus: tráhitur autem sapiéntia de occúltis.
28	19	Non adæquábitur ei topázius de Æthiópia, nec tinctúræ mundíssimæ componétur.
28	20	Unde ergo sapiéntia venit? et quis est locus intelligéntiæ?
28	21	Abscóndita est ab óculis ómnium vivéntium, vólucres quoque cæli latet.
28	22	Perdítio et mors dixérunt: Auribus nostris audívimus famam ejus.
28	23	Deus intélligit viam ejus, et ipse novit locum illíus.
28	24	Ipse enim fines mundi intuétur: et ómnia, quæ sub cælo sunt, réspicit.
28	25	Qui fecit ventis pondus, et aquas appéndit in mensúra.
28	26	Quando ponébat plúviis legem, et viam procéllis sonántibus:
28	27	tunc vidit illam, et enarrávit, et præparávit, et investigávit.
28	28	Et dixit hómini: Ecce timor Dómini, ipsa est sapiéntia: et recédere a malo, intelligéntia.
29	1	Addidit quoque Job, assúmens parábolam suam, et dixit:
29	2	Quis mihi tríbuat, ut sim juxta menses prístinos, secúndum dies, quibus Deus custodiébat me?
29	3	Quando splendébat lucérna ejus super caput meum, et ad lumen ejus ambulábam in ténebris?
29	4	Sicut fui in diébus adolescéntiæ meæ, quando secréto Deus erat in tabernáculo meo?
29	5	Quando erat Omnípotens mecum, et in circúitu meo púeri mei?
29	6	Quando lavábam pedes meos butýro, et petra fundébat mihi rivos ólei?
29	7	Quando procedébam ad portam civitátis, et in platéa parábant cáthedram mihi?
29	8	Vidébant me júvenes, et abscondebántur: et senes assurgéntes stabant.
29	9	Príncipes cessábant loqui, et dígitum superponébant ori suo.
29	10	Vocem suam cohibébant duces, et lingua eórum gútturi suo adhærébat.
29	11	Auris áudiens beatificábat me, et óculus videns testimónium reddébat mihi:
29	12	eo quod liberássem páuperem vociferántem, et pupíllum, cui non esset adjútor.
29	13	Benedíctio peritúri super me veniébat, et cor víduæ consolátus sum.
29	14	Justítia indútus sum: et vestívi me, sicut vestiménto et diadémate, judício meo.
29	15	Oculus fui cæco, et pes claudo.
29	16	Pater eram páuperum: et causam quam nesciébam, diligentíssime investigábam.
29	17	Conterébam molas iníqui, et de déntibus illíus auferébam prædam.
29	18	Dicebámque: In nídulo meo móriar, et sicut palma multiplicábo dies.
29	19	Radix mea apérta est secus aquas, et ros morábitur in messióne mea.
29	20	Glória mea semper innovábitur, et arcus meus in manu mea instaurábitur.
29	21	Qui me audiébant, exspectábant senténtiam, et inténti tacébant ad consílium meum.
29	22	Verbis meis áddere nihil audébant, et super illos stillábat elóquium meum.
29	23	Exspectábant me sicut plúviam, et os suum aperiébant quasi ad imbrem serótinum.
29	24	Si quando ridébam ad eos, non credébant, et lux vultus mei non cadébat in terram.
29	25	Si voluíssem ire ad eos, sedébam primus: cumque sedérem quasi rex, circumstánte exércitu, eram tamen mœréntium consolátor.
30	1	Nunc autem derídent me junióres témpore, quorum non dignábar patres pónere cum cánibus gregis mei:
30	2	quorum virtus mánuum mihi erat pro níhilo, et vita ipsa putabántur indígni.
30	3	Egestáte et fame stériles, qui rodébant in solitúdine, squalléntes calamitáte et miséria.
30	4	Et mandébant herbas, et árborum córtices, et radix juniperórum erat cibus eórum.
30	5	Qui de convállibus ista rapiéntes, cum síngula reperíssent, ad ea cum clamóre currébant.
30	6	In desértis habitábant torréntium, et in cavérnis terræ, vel super gláream.
30	7	Qui inter hujuscémodi lætabántur, et esse sub séntibus delícias computábant.
30	8	Fílii stultórum et ignobílium, et in terra pénitus non paréntes.
30	9	Nunc in eórum cánticum versus sum, et factus sum eis in provérbium.
30	10	Abominántur me, et longe fúgiunt a me, et fáciem meam conspúere non veréntur.
30	11	Pháretram enim suam apéruit, et afflíxit me, et frenum pósuit in os meum.
30	12	Ad déxteram oriéntis calamitátes meæ íllico surrexérunt: pedes meos subvertérunt, et oppressérunt quasi flúctibus sémitis suis.
30	13	Dissipavérunt itínera mea, insidiáti sunt mihi, et prævaluérunt, et non fuit qui ferret auxílium.
30	14	Quasi rupto muro, et apérta jánua, irruérunt super me, et ad meas misérias devolúti sunt.
30	15	Redáctus sum in níhilum: abstulísti quasi ventus desidérium meum: et velut nubes pertránsiit salus mea.
30	16	Nunc autem in memetípso marcéscit ánima mea, et póssident me dies afflictiónis.
30	17	Nocte os meum perforátur dolóribus: et qui me cómedunt, non dórmiunt.
30	18	In multitúdine eórum consúmitur vestiméntum meum, et quasi cápito túnicæ succinxérunt me.
30	19	Comparátus sum luto, et assimilátus sum favíllæ et cíneri.
30	20	Clamo ad te, et non exáudis me: sto, et non réspicis me.
30	21	Mutátus es mihi in crudélem, et in durítia manus tuæ adversáris mihi.
30	22	Elevásti me, et quasi super ventum ponens elisísti me válide.
30	23	Scio quia morti trades me, ubi constitúta est domus omni vivénti.
30	24	Verúmtamen non ad consumptiónem eórum emíttis manum tuam: et si corrúerint, ipse salvábis.
30	25	Flebam quondam super eo, qui afflíctus erat, et compatiebátur ánima mea páuperi.
30	26	Exspectábam bona, et venérunt mihi mala: præstolábar lucem, et erupérunt ténebræ.
30	27	Interióra mea efferbuérunt absque ulla réquie, prævenérunt me dies afflictiónis.
30	28	Mœrens incedébam, sine furóre: consúrgens, in turba clamábam.
30	29	Frater fui dracónum, et sócius struthiónum.
30	30	Cutis mea denigráta est super me, et ossa mea aruérunt præ cáumate.
30	31	Versa est in luctum cíthara mea, et órganum meum in vocem fléntium.
31	1	Pépigi fœdus cum óculis meis, ut ne cogitárem quidem de vírgine.
31	2	Quam enim partem habéret in me Deus désuper, et hereditátem Omnípotens de excélsis?
31	3	Numquid non perdítio est iníquo, et alienátio operántibus injustítiam?
31	4	Nonne ipse consíderat vias meas, et cunctos gressus meos dinúmerat?
31	5	Si ambulávi in vanitáte, et festinávit in dolo pes meus:
31	6	appéndat me in statéra justa, et sciat Deus simplicitátem meam.
31	7	Si declinávit gressus meus de via, et si secútum est óculos meos cor meum, et si mánibus meis adhǽsit mácula:
31	8	seram, et álius cómedat: et progénies mea eradicétur.
31	9	Si decéptum est cor meum super mulíere, et si ad óstium amíci mei insidiátus sum,
31	10	scortum altérius sit uxor mea, et super illam incurvéntur álii.
31	11	Hoc enim nefas est, et iníquitas máxima.
31	12	Ignis est usque ad perditiónem dévorans, et ómnia eradícans genímina.
31	13	Si contémpsi subíre judícium cum servo meo, et ancílla mea, cum disceptárent advérsum me.
31	14	Quid enim fáciam cum surréxerit ad judicándum Deus? et cum quæsíerit, quid respondébo illi?
31	15	Numquid non in útero fecit me qui et illum operátus est: et formávit me in vulva unus?
31	16	Si negávi, quod volébant, paupéribus, et óculos víduæ exspectáre feci:
31	17	si comédi buccéllam meam solus, et non comédit pupíllus ex ea
31	18	(quia ab infántia mea crevit mecum miserátio, et de útero matris meæ egréssa est mecum):
31	19	si despéxi pereúntem, eo quod non habúerit induméntum, et absque operiménto páuperem:
31	20	si non benedixérunt mihi látera ejus, et de velléribus óvium meárum calefáctus est:
31	21	si levávi super pupíllum manum meam, étiam cum vidérem me in porta superiórem:
31	22	húmerus meus a junctúra sua cadat, et bráchium meum cum suis óssibus confringátur.
31	23	Semper enim quasi tuméntes super me fluctus tímui Deum, et pondus ejus ferre non pótui.
31	24	Si putávi aurum robur meum, et obrízo dixi: Fidúcia mea.
31	25	Si lætátus sum super multis divítiis meis, et quia plúrima réperit manus mea.
31	26	Si vidi solem cum fulgéret, et lunam incedéntem clare:
31	27	et lætátum est in abscóndito cor meum, et osculátus sum manum meam ore meo,
31	28	quæ est iníquitas máxima, et negátio contra Deum altíssimum.
31	29	Si gavísus sum ad ruínam ejus qui me óderat, et exsultávi quod invenísset eum malum.
31	30	Non enim dedi ad peccándum guttur meum, ut expéterem maledícens ánimam ejus.
31	31	Si non dixérunt viri tabernáculi mei: Quis det de cárnibus ejus ut saturémur?
31	32	Foris non mansit peregrínus, óstium meum viatóri pátuit.
31	33	Si abscóndi quasi homo peccátum meum, et celávi in sinu meo iniquitátem meam.
31	34	Si expávi ad multitúdinem nímiam, et despéctio propinquórum térruit me: et non magis tácui, nec egréssus sum óstium.
31	35	Quis mihi tríbuat auditórem, ut desidérium meum áudiat Omnípotens: et librum scribat ipse qui júdicat,
31	36	ut in húmero meo portem illum, et circúmdem illum quasi corónam mihi?
31	37	Per síngulos gradus meos pronuntiábo illum, et quasi príncipi ófferam eum.
31	38	Si advérsum me terra mea clamat, et cum ipsa sulci ejus deflent:
31	39	si fructus ejus comédi absque pecúnia, et ánimam agricolárum ejus afflíxi:
31	40	pro fruménto oriátur mihi tríbulus, et pro hórdeo spina. [Finíta sunt verba Job.]
32	1	Omisérunt autem tres viri isti respondére Job, eo quod justus sibi viderétur.
32	2	Et irátus indignatúsque est Eliu fílius Bárachel Buzítes, de cognatióne Ram: irátus est autem advérsum Job, eo quod justum se esse díceret coram Deo.
32	3	Porro advérsum amícos ejus indignátus est, eo quod non inveníssent responsiónem rationábilem, sed tantúmmodo condemnássent Job.
32	4	Igitur Eliu exspectávit Job loquéntem: eo quod senióres essent qui loquebántur.
32	5	Cum autem vidísset quod tres respondére non potuíssent, irátus est veheménter.
32	6	Respondénsque Eliu fílius Bárachel Buzítes, dixit: Júnior sum témpore, vos autem antiquióres, idcírco demísso cápite, véritus sum vobis indicáre meam senténtiam.
32	7	Sperábam enim quod ætas prolíxior loquerétur, et annórum multitúdo docéret sapiéntiam.
32	8	Sed, ut vídeo, Spíritus est in homínibus, et inspirátio Omnipoténtis dat intelligéntiam.
32	9	Non sunt longǽvi sapiéntes, nec senes intélligunt judícium.
32	10	Ideo dicam: Audíte me, osténdam vobis étiam ego meam sapiéntiam.
32	11	Exspectávi enim sermónes vestros, audívi prudéntiam vestram, donec disceptarémini sermónibus:
32	12	et donec putábam vos áliquid dícere, considerábam: sed, ut vídeo, non est qui possit argúere Job, et respondére ex vobis sermónibus ejus.
32	13	Ne forte dicátis: Invénimus sapiéntiam, Deus projécit eum, non homo.
32	14	Nihil locútus est mihi, et ego non secúndum sermónes vestros respondébo illi.
32	15	Extimuérunt, nec respondérunt ultra, abstulerúntque a se elóquia.
32	16	Quóniam ígitur exspectávi, et non sunt locúti: stetérunt, nec ultra respondérunt:
32	17	respondébo et ego partem meam, et osténdam sciéntiam meam.
32	18	Plenus sum enim sermónibus, et coárctat me spíritus úteri mei.
32	19	En venter meus quasi mustum absque spiráculo, quod lagúnculas novas disrúmpit.
32	20	Loquar, et respirábo páululum: apériam lábia mea, et respondébo.
32	21	Non accípiam persónam viri, et Deum hómini non æquábo.
32	22	Néscio enim quámdiu subsístam, et si post módicum tollat me Factor meus.
33	1	Audi ígitur Job elóquia mea, et omnes sermónes meos auscúlta.
33	2	Ecce apérui os meum, loquátur lingua mea in fáucibus meis.
33	3	Símplici corde meo sermónes mei, et senténtiam puram lábia mea loquéntur.
33	4	Spíritus Dei fecit me, et spiráculum Omnipoténtis vivificávit me.
33	5	Si potes, respónde mihi, et advérsus fáciem meam consíste.
33	6	Ecce, et me sicut et te fecit Deus, et de eódem luto ego quoque formátus sum.
33	7	Verúmtamen miráculum meum non te térreat, et eloquéntia mea non sit tibi gravis.
33	8	Dixísti ergo in áuribus meis, et vocem verbórum tuórum audívi:
33	9	Mundus sum ego, et absque delícto: immaculátus, et non est iníquitas in me.
33	10	Quia querélas in me réperit, ídeo arbitrátus est me inimícum sibi.
33	11	Pósuit in nervo pedes meos, custodívit omnes sémitas meas.
33	12	Hoc est ergo, in quo non es justificátus: respondébo tibi, quia major sit Deus hómine.
33	13	Advérsus eum conténdis, quod non ad ómnia verba respónderit tibi?
33	14	Semel lóquitur Deus, et secúndo idípsum non répetit.
33	15	Per sómnium in visióne noctúrna, quando írruit sopor super hómines, et dórmiunt in léctulo:
33	16	tunc áperit aures virórum, et erúdiens eos ínstruit disciplína,
33	17	ut avértat hóminem ab his, quæ facit, et líberet eum de supérbia:
33	18	éruens ánimam ejus a corruptióne: et vitam illíus, ut non tránseat in gládium.
33	19	Increpat quoque per dolórem in léctulo, et ómnia ossa ejus marcéscere facit.
33	20	Abominábilis ei fit in vita sua panis, et ánimæ illíus cibus ante desiderábilis.
33	21	Tabéscet caro ejus, et ossa, quæ tecta fúerant, nudabúntur.
33	22	Appropinquávit corruptióni ánima ejus, et vita illíus mortíferis.
33	23	Si fúerit pro eo ángelus loquens, unus de míllibus, ut annúntiet hóminis æquitátem:
33	24	miserébitur ejus, et dicet: Líbera eum, ut non descéndat in corruptiónem: invéni in quo ei propítier.
33	25	Consúmpta est caro ejus a supplíciis, revertátur ad dies adolescéntiæ suæ.
33	26	Deprecábitur Deum, et placábilis ei erit: et vidébit fáciem ejus in júbilo, et reddet hómini justítiam suam.
33	27	Respíciet hómines, et dicet: Peccávi, et vere delíqui, et, ut eram dignus, non recépi.
33	28	Liberávit ánimam suam, ne pérgeret in intéritum, sed vivens lucem vidéret.
33	29	Ecce hæc ómnia operátur Deus tribus vícibus per síngulos,
33	30	ut révocet ánimas eórum a corruptióne, et illúminet luce vivéntium.
33	31	Atténde Job, et audi me: et tace, dum ego loquor.
33	32	Si autem habes quod loquáris, respónde mihi, lóquere: volo enim te apparére justum.
33	33	Quod si non habes, audi me: tace, et docébo te sapiéntiam.
34	1	Pronúntians ítaque Eliu, étiam hæc locútus est:
34	2	Audíte sapiéntes verba mea, et erudíti auscultáte me:
34	3	auris enim verba probat, et guttur escas gustu dijúdicat.
34	4	Judícium eligámus nobis, et inter nos videámus quid sit mélius.
34	5	Quia dixit Job: Justus sum, et Deus subvértit judícium meum.
34	6	In judicándo enim me, mendácium est: violénta sagítta mea absque ullo peccáto.
34	7	Quis est vir ut est Job, qui bibit subsannatiónem quasi aquam:
34	8	qui gráditur cum operántibus iniquitátem, et ámbulat cum viris ímpiis?
34	9	Dixit enim: Non placébit vir Deo, étiam si cucúrrerit cum eo.
34	10	Ideo viri cordáti audíte me, absit a Deo impíetas, et ab Omnipoténte iníquitas.
34	11	Opus enim hóminis reddet ei, et juxta vias singulórum restítuet eis.
34	12	Vere enim Deus non condemnábit frustra, nec Omnípotens subvértet judícium.
34	13	Quem constítuit álium super terram? aut quem pósuit super orbem, quem fabricátus est?
34	14	Si diréxerit ad eum cor suum, spíritum illíus et flatum ad se trahet.
34	15	Defíciet omnis caro simul, et homo in cínerem revertétur.
34	16	Si habes ergo intelléctum, audi quod dícitur, et auscúlta vocem elóquii mei.
34	17	Numquid qui non amat judícium, sanári potest? et quómodo tu eum, qui justus est, in tantum condémnas?
34	18	Qui dicit regi, Apóstata: qui vocat duces ímpios:
34	19	qui non áccipit persónas príncipum: nec cognóvit tyránnum, cum disceptáret contra páuperem: opus enim mánuum ejus sunt univérsi.
34	20	Súbito moriéntur, et in média nocte turbabúntur pópuli, et pertransíbunt, et áuferent violéntum absque manu.
34	21	Oculi enim ejus super vias hóminum, et omnes gressus eórum consíderat.
34	22	Non sunt ténebræ, et non est umbra mortis, ut abscondántur ibi qui operántur iniquitátem.
34	23	Neque enim ultra in hóminis potestáte est, ut véniat ad Deum in judícium.
34	24	Cónteret multos, et innumerábiles, et stare fáciet álios pro eis.
34	25	Novit enim ópera eórum: et idcírco indúcet noctem, et conteréntur.
34	26	Quasi ímpios percússit eos in loco vidéntium.
34	27	Qui quasi de indústria recessérunt ab eo, et omnes vias ejus intellígere noluérunt:
34	28	ut perveníre fácerent ad eum clamórem egéni, et audíret vocem páuperum.
34	29	Ipso enim concedénte pacem, quis est qui condémnet? ex quo abscónderit vultum, quis est qui contemplétur eum et super gentes, et super omnes hómines?
34	30	Qui regnáre facit hóminem hypócritam propter peccáta pópuli.
34	31	Quia ergo ego locútus sum ad Deum, te quoque non prohibébo.
34	32	Si errávi, tu doce me: si iniquitátem locútus sum, ultra non addam.
34	33	Numquid a te Deus éxpetit eam, quia displícuit tibi? tu enim cœpísti loqui, et non ego: quod si quid nosti mélius, lóquere.
34	34	Viri intelligéntes loquántur mihi, et vir sápiens áudiat me.
34	35	Job autem stulte locútus est, et verba illíus non sonant disciplínam.
34	36	Pater mi, probétur Job usque ad finem: ne désinas ab hómine iniquitátis.
34	37	Quia addit super peccáta sua blasphémiam, inter nos ínterim constringátur: et tunc ad judícium próvocet sermónibus suis Deum.
35	1	Igitur Eliu hæc rursum locútus est:
35	2	Numquid æqua tibi vidétur tua cogitátio, ut díceres: Jústior sum Deo?
35	3	Dixísti enim: Non tibi placet quod rectum est: vel quid tibi próderit, si ego peccávero?
35	4	Itaque ego respondébo sermónibus tuis, et amícis tuis tecum.
35	5	Súspice cælum, et intuére, et contempláre ǽthera quod áltior te sit.
35	6	Si peccáveris, quid ei nocébis? et si multiplicátæ fúerint iniquitátes tuæ, quid fácies contra eum?
35	7	Porro si juste égeris, quid donábis ei? aut quid de manu tua accípiet?
35	8	Hómini, qui símilis tui est, nocébit impíetas tua: et fílium hóminis adjuvábit justítia tua.
35	9	Propter multitúdinem calumniatórum clamábunt: et ejulábunt propter vim bráchii tyrannórum.
35	10	Et non dixit: Ubi est Deus, qui fecit me, qui dedit cármina in nocte?
35	11	qui docet nos super juménta terræ, et super vólucres cæli érudit nos?
35	12	Ibi clamábunt, et non exáudiet, propter supérbiam malórum.
35	13	Non ergo frustra áudiet Deus, et Omnípotens causas singulórum intuébitur.
35	14	Etiam cum díxeris: Non consíderat: judicáre coram illo, et exspécta eum.
35	15	Nunc enim non infert furórem suum, nec ulcíscitur scelus valde.
35	16	Ergo Job frustra áperit os suum, et absque sciéntia verba multíplicat.
36	1	Addens quoque Eliu, hæc locútus est:
36	2	Sústine me páululum, et indicábo tibi: adhuc enim hábeo quod pro Deo loquar.
36	3	Répetam sciéntiam meam a princípio, et operatórem meum probábo justum.
36	4	Vere enim absque mendácio sermónes mei, et perfécta sciéntia probábitur tibi.
36	5	Deus poténtes non ábjicit, cum et ipse sit potens.
36	6	Sed non salvat ímpios, et judícium paupéribus tríbuit.
36	7	Non áuferet a justo óculos suos, et reges in sólio cóllocat in perpétuum, et illi erigúntur.
36	8	Et si fúerint in caténis, et vinciántur fúnibus paupertátis,
36	9	indicábit eis ópera eórum, et scélera eórum, quia violénti fuérunt.
36	10	Revelábit quoque aurem eórum, ut corrípiat: et loquétur, ut revertántur ab iniquitáte.
36	11	Si audíerint et observáverint, complébunt dies suos in bono, et annos suos in glória:
36	12	si autem non audíerint, transíbunt per gládium, et consuméntur in stultítia.
36	13	Simulatóres et cállidi próvocant iram Dei, neque clamábunt cum vincti fúerint.
36	14	Moriétur in tempestáte ánima eórum, et vita eórum inter effeminátos.
36	15	Erípiet de angústia sua páuperem, et revelábit in tribulatióne aurem ejus.
36	16	Igitur salvábit te de ore angústo latíssime, et non habénte fundaméntum subter se: réquies autem mensæ tuæ erit plena pinguédine.
36	17	Causa tua quasi ímpii judicáta est, causam judiciúmque recípies.
36	18	Non te ergo súperet ira, ut áliquem ópprimas: nec multitúdo donórum inclínet te.
36	19	Depóne magnitúdinem tuam absque tribulatióne, et omnes robústos fortitúdine.
36	20	Ne prótrahas noctem, ut ascéndant pópuli pro eis.
36	21	Cave ne declínes ad iniquitátem: hanc enim cœpísti sequi post misériam.
36	22	Ecce Deus excélsus in fortitúdine sua, et nullus ei símilis in legislatóribus.
36	23	Quis póterit scrutári vias ejus? aut quis potest ei dícere: Operátus es iniquitátem?
36	24	Meménto quod ignóres opus ejus, de quo cecinérunt viri.
36	25	Omnes hómines vident eum, unusquísque intuétur procul.
36	26	Ecce Deus magnus vincens sciéntiam nostram: númerus annórum ejus inæstimábilis.
36	27	Qui aufert stillas plúviæ, et effúndit imbres ad instar gúrgitum,
36	28	qui de núbibus fluunt, quæ prætéxunt cuncta désuper.
36	29	Si volúerit exténdere nubes quasi tentórium suum,
36	30	et fulguráre lúmine suo désuper, cárdines quoque maris opériet.
36	31	Per hæc enim júdicat pópulos, et dat escas multis mortálibus.
36	32	In mánibus abscóndit lucem, et præcépit ei ut rursus advéniat.
36	33	Annúntiat de ea amíco suo, quod posséssio ejus sit, et ad eam possit ascéndere.
37	1	Super hoc expávit cor meum, et emótum est de loco suo.
37	2	Audíte auditiónem in terróre vocis ejus, et sonum de ore illíus procedéntem.
37	3	Subter omnes cælos ipse consíderat, et lumen illíus super términos terræ.
37	4	Post eum rúgiet sónitus, tonábit voce magnitúdinis suæ: et non investigábitur, cum audíta fúerit vox ejus.
37	5	Tonábit Deus in voce sua mirabíliter, qui facit magna et inscrutabília.
37	6	Qui prǽcipit nivi ut descéndat in terram, et híemis plúviis, et imbri fortitúdinis suæ.
37	7	Qui in manu ómnium hóminum signat, ut nóverint sínguli ópera sua.
37	8	Ingrediétur béstia latíbulum, et in antro suo morábitur.
37	9	Ab interióribus egrediétur tempéstas, et ab Arctúro frigus.
37	10	Flante Deo concréscit gelu, et rursum latíssimæ fundúntur aquæ.
37	11	Fruméntum desíderat nubes, et nubes spargunt lumen suum.
37	12	Quæ lustrant per circúitum, quocúmque eas volúntas gubernántis dúxerit, ad omne quod præcéperit illis super fáciem orbis terrárum:
37	13	sive in una tribu, sive in terra sua, sive in quocúmque loco misericórdiæ suæ eas jússerit inveníri.
37	14	Auscúlta hæc Job: sta, et consídera mirabília Dei.
37	15	Numquid scis quando præcéperit Deus plúviis, ut osténderent lucem núbium ejus?
37	16	Numquid nosti sémitas núbium magnas, et perféctas sciéntias?
37	17	Nonne vestiménta tua cálida sunt, cum perfláta fúerit terra austro?
37	18	Tu fórsitan cum eo fabricátus es cælos, qui solidíssimi quasi ære fusi sunt.
37	19	Osténde nobis quid dicámus illi: nos quippe invólvimur ténebris.
37	20	Quis narrábit ei quæ loquor? étiam si locútus fúerit homo, devorábitur.
37	21	At nunc non vident lucem: súbito aër cogétur in nubes, et ventus tránsiens fugábit eas.
37	22	Ab aquilóne aurum venit, et ad Deum formidolósa laudátio.
37	23	Digne eum inveníre non póssumus: magnus fortitúdine, et judício, et justítia, et enarrári non potest.
37	24	Ideo timébunt eum viri, et non audébunt contemplári omnes qui sibi vidéntur esse sapiéntes.
38	1	Respóndens autem Dóminus Job de túrbine, dixit:
38	2	Quis est iste invólvens senténtias sermónibus imperítis?
38	3	Accínge sicut vir lumbos tuos: interrogábo te, et respónde mihi.
38	4	Ubi eras quando ponébam fundaménta terræ? índica mihi, si habes intelligéntiam.
38	5	Quis pósuit mensúras ejus, si nosti? vel quis teténdit super eam líneam?
38	6	Super quo bases illíus solidátæ sunt? aut quis demísit lápidem angulárem ejus,
38	7	cum me laudárent simul astra matutína, et jubilárent omnes fílii Dei?
38	8	Quis conclúsit óstiis mare, quando erumpébat quasi de vulva procédens:
38	9	cum pónerem nubem vestiméntum ejus, et calígine illud quasi pannis infántiæ obvólverem?
38	10	Circúmdedi illud términis meis, et pósui vectem, et óstia:
38	11	et dixi: Usque huc vénies, et non procédes ámplius, et hic confrínges tuméntes fluctus tuos.
38	12	Numquid post ortum tuum præcepísti dilúculo, et ostendísti auróræ locum suum?
38	13	et tenuísti concútiens extréma terræ, et excussísti ímpios ex ea?
38	14	Restituétur ut lutum signáculum, et stabit sicut vestiméntum:
38	15	auferétur ab ímpiis lux sua, et bráchium excélsum confringétur.
38	16	Numquid ingréssus es profúnda maris, et in novíssimis abýssi deambulásti?
38	17	Numquid apértæ sunt tibi portæ mortis, et óstia tenebrósa vidísti?
38	18	Numquid considerásti latitúdinem terræ? índica mihi, si nosti, ómnia,
38	19	in qua via lux hábitet, et tenebrárum quis locus sit:
38	20	ut ducas unumquódque ad términos suos, et intélligas sémitas domus ejus.
38	21	Sciébas tunc quod nascitúrus esses, et númerum diérum tuórum nóveras?
38	22	Numquid ingréssus es thesáuros nivis, aut thesáuros grándinis aspexísti?
38	23	quæ præparávi in tempus hostis, in diem pugnæ et belli?
38	24	Per quam viam spárgitur lux, divíditur æstus super terram?
38	25	Quis dedit vehementíssimo imbri cursum, et viam sonántis tonítrui,
38	26	ut plúeret super terram absque hómine in desérto, ubi nullus mortálium commorátur,
38	27	ut impléret ínviam et desolátam, et prodúceret herbas viréntes?
38	28	Quis est plúviæ pater? vel quis génuit stillas roris?
38	29	De cujus útero egréssa est glácies? et gelu de cælo quis génuit?
38	30	In similitúdinem lápidis aquæ durántur, et superfícies abýssi constríngitur.
38	31	Numquid conjúngere valébis micántes stellas Pleíadas, aut gyrum Arctúri póteris dissipáre?
38	32	Numquid prodúcis Lucíferum in témpore suo, et Vésperum super fílios terræ consúrgere facis?
38	33	Numquid nosti órdinem cæli, et pones ratiónem ejus in terra?
38	34	Numquid elevábis in nébula vocem tuam, et ímpetus aquárum opériet te?
38	35	Numquid mittes fúlgura, et ibunt, et reverténtia dicent tibi: Adsumus?
38	36	Quis pósuit in viscéribus hóminis sapiéntiam? vel quis dedit gallo intelligéntiam?
38	37	Quis enarrábit cælórum ratiónem? et concéntum cæli quis dormíre fáciet?
38	38	Quando fundebátur pulvis in terra, et glebæ compingebántur?
38	39	Numquid cápies leǽnæ prædam, et ánimam catulórum ejus implébis,
38	40	quando cubant in antris, et in spécubus insidiántur?
38	41	Quis prǽparat corvo escam suam, quando pulli ejus clamant ad Deum, vagántes, eo quod non hábeant cibos?
39	1	Numquid nosti tempus partus íbicum in petris, vel parturiéntes cervas observásti?
39	2	Dinumerásti menses concéptus eárum, et scisti tempus partus eárum?
39	3	Incurvántur ad fœtum, et páriunt, et rugítus emíttunt.
39	4	Separántur fílii eárum, et pergunt ad pastum: egrediúntur, et non revertúntur ad eas.
39	5	Quis dimísit ónagrum líberum, et víncula ejus quis solvit?
39	6	Cui dedi in solitúdine domum, et tabernácula ejus in terra salsúginis.
39	7	Contémnit multitúdinem civitátis, clamórem exactóris non audit.
39	8	Circúmspicit montes páscuæ suæ, et viréntia quæque perquírit.
39	9	Numquid volet rhinóceros servíre tibi, aut morábitur ad præsépe tuum?
39	10	Numquid alligábis rhinoceróta ad arándum loro tuo? aut confrínget glebas vállium post te?
39	11	Numquid fidúciam habébis in magna fortitúdine ejus, et derelínques ei labóres tuos?
39	12	Numquid credes illi quod seméntem reddat tibi, et áream tuam cóngreget?
39	13	Penna struthiónis símilis est pennis heródii, et accípitris.
39	14	Quando derelínquit ova sua in terra, tu fórsitan in púlvere calefácies ea?
39	15	Oblivíscitur quod pes concúlcet ea, aut béstia agri cónterat.
39	16	Durátur ad fílios suos quasi non sint sui, frustra laborávit nullo timóre cogénte.
39	17	Privávit enim eam Deus sapiéntia, nec dedit illi intelligéntiam.
39	18	Cum tempus fúerit, in altum alas érigit: derídet equum et ascensórem ejus.
39	19	Numquid præbébis equo fortitúdinem, aut circúmdabis collo ejus hinnítum?
39	20	Numquid suscitábis eum quasi locústas? glória nárium ejus terror.
39	21	Terram úngula fodit, exsúltat audácter: in occúrsum pergit armátis.
39	22	Contémnit pavórem, nec cedit gládio.
39	23	Super ipsum sonábit pháretra, vibrábit hasta et clýpeus.
39	24	Fervens et fremens sorbet terram, nec réputat tubæ sonáre clangórem.
39	25	Ubi audíerit búccinam, dicit: Vah, procul odorátur bellum, exhortatiónem ducum, et ululátum exércitus.
39	26	Numquid per sapiéntiam tuam pluméscit accípiter, expándens alas suas ad austrum?
39	27	Numquid ad præcéptum tuum elevábitur áquila, et in árduis ponet nidum suum?
39	28	In petris manet, et in prærúptis silícibus commorátur, atque inaccéssis rúpibus.
39	29	Inde contemplátur escam, et de longe óculi ejus prospíciunt.
39	30	Pulli ejus lambent sánguinem: et ubicúmque cadáver fúerit, statim adest.
39	31	Et adjécit Dóminus, et locútus est ad Job:
39	32	Numquid qui conténdit cum Deo, tam fácile conquiéscit? útique qui árguit Deum, debet respondére ei.
39	33	Respóndens autem Job Dómino, dixit:
39	34	Qui léviter locútus sum, respondére quid possum? manum meam ponam super os meum.
39	35	Unum locútus sum, quod útinam non dixíssem: et álterum, quibus ultra non addam.
40	1	Respóndens autem Dóminus Job de túrbine, dixit:
40	2	Accínge sicut vir lumbos tuos: interrogábo te, et índica mihi.
40	3	Numquid írritum fácies judícium meum: et condemnábis me, ut tu justificéris?
40	4	Et si habes bráchium sicut Deus, et si voce símili tonas?
40	5	Circúmda tibi decórem, et in sublíme erígere, et esto gloriósus, et speciósis indúere véstibus.
40	6	Dispérge supérbos in furóre tuo, et respíciens omnem arrogántem humília.
40	7	Réspice cunctos supérbos, et confúnde eos, et cóntere ímpios in loco suo.
40	8	Abscónde eos in púlvere simul, et fácies eórum demérge in fóveam:
40	9	et ego confitébor, quod salváre te possit déxtera tua.
40	10	Ecce, Béhemoth, quem feci tecum, fœnum quasi bos cómedet:
40	11	fortitúdo ejus in lumbis ejus, et virtus illíus in umbilíco ventris ejus.
40	12	Stringit caudam suam quasi cedrum, nervi testiculórum ejus perpléxi sunt.
40	13	Ossa ejus velut fístulæ æris, cartilágo illíus quasi láminæ férreæ.
40	14	Ipse est princípium viárum Dei, qui fecit eum, applicábit gládium ejus.
40	15	Huic montes herbas ferunt: omnes béstiæ agri ludent ibi.
40	16	Sub umbra dormit in secréto cálami, et in locis huméntibus.
40	17	Prótegunt umbræ umbram ejus, circúmdabunt eum sálices torréntis.
40	18	Ecce, absorbébit flúvium, et non mirábitur: et habet fidúciam quod ínfluat Jordánis in os ejus.
40	19	In óculis ejus quasi hamo cápiet eum, et in súdibus perforábit nares ejus.
40	20	An extráhere póteris Levíathan hamo, et fune ligábis linguam ejus?
40	21	Numquid pones círculum in náribus ejus, aut armílla perforábis maxíllam ejus?
40	22	Numquid multiplicábit ad te preces, aut loquétur tibi móllia?
40	23	Numquid fériet tecum pactum, et accípies eum servum sempitérnum?
40	24	Numquid illúdes ei quasi avi, aut ligábis eum ancíllis tuis?
40	25	Concídent eum amíci, dívident illum negotiatóres?
40	26	Numquid implébis sagénas pelle ejus, et gurgústium píscium cápite illíus?
40	27	Pone super eum manum tuam: meménto belli, nec ultra addas loqui.
40	28	Ecce, spes ejus frustrábitur eum, et vidéntibus cunctis præcipitábitur.
41	1	Non quasi crudélis suscitábo eum: quis enim resístere potest vúltui meo?
41	2	Quis ante dedit mihi, ut reddam ei? ómnia quæ sub cælo sunt, mea sunt.
41	3	Non parcam ei, et verbis poténtibus, et ad deprecándum compósitis.
41	4	Quis revelábit fáciem induménti ejus? et in médium oris ejus quis intrábit?
41	5	Portas vultus ejus quis apériet? per gyrum déntium ejus formído.
41	6	Corpus illíus quasi scuta fusília, compáctum squamis se preméntibus.
41	7	Una uni conjúngitur, et ne spiráculum quidem incédit per eas:
41	8	una álteri adhærébit, et tenéntes se nequáquam separabúntur.
41	9	Sternutátio ejus splendor ignis, et óculi ejus, ut pálpebræ dilúculi.
41	10	De ore ejus lámpades procédunt, sicut tædæ ignis accénsæ.
41	11	De náribus ejus procédit fumus, sicut ollæ succénsæ atque fervéntis.
41	12	Hálitus ejus prunas ardére facit, et flamma de ore ejus egréditur.
41	13	In collo ejus morábitur fortitúdo, et fáciem ejus præcédit egéstas.
41	14	Membra cárnium ejus cohæréntia sibi: mittet contra eum fúlmina, et ad locum álium non feréntur.
41	15	Cor ejus indurábitur tamquam lapis, et stringétur quasi malleatóris incus.
41	16	Cum sublátus fúerit, timébunt ángeli, et térriti purgabúntur.
41	17	Cum apprehénderit eum gládius, subsístere non póterit neque hasta, neque thorax:
41	18	reputábit enim quasi páleas ferrum, et quasi lignum pútridum, æs.
41	19	Non fugábit eum vir sagittárius, in stípulam versi sunt ei lápides fundæ.
41	20	Quasi stípulam æstimábit málleum, et deridébit vibrántem hastam.
41	21	Sub ipso erunt rádii solis, et sternet sibi aurum quasi lutum.
41	22	Fervéscere fáciet quasi ollam profúndum mare, et ponet quasi cum unguénta búlliunt.
41	23	Post eum lucébit sémita, æstimábit abýssum quasi senescéntem.
41	24	Non est super terram potéstas, quæ comparétur ei, qui factus est ut nullum timéret.
41	25	Omne sublíme videt, ipse est rex super univérsos fílios supérbiæ.
42	1	Respóndens autem Job Dómino, dixit:
42	2	Scio quia ómnia potes, et nulla te latet cogitátio.
42	3	Quis est iste, qui celat consílium absque sciéntia? ídeo insipiénter locútus sum, et quæ ultra modum excéderent sciéntiam meam.
42	4	Audi, et ego loquar: interrogábo te, et respónde mihi.
42	5	Audítu auris audívi te, nunc autem óculus meus videt te.
42	6	Idcírco ipse me reprehéndo, et ago pœniténtiam in favílla et cínere.
42	7	Postquam autem locútus est Dóminus verba hæc ad Job, dixit ad Eliphaz Themanítem: Irátus est furor meus in te, et in duos amícos tuos, quóniam non estis locúti coram me rectum, sicut servus meus Job.
42	8	Súmite ergo vobis septem tauros, et septem aríetes, et ite ad servum meum Job, et offérte holocáustum pro vobis: Job autem servus meus orábit pro vobis: fáciem ejus suscípiam ut non vobis imputétur stultítia: neque enim locúti estis ad me recta, sicut servus meus Job.
42	9	Abiérunt ergo Eliphaz Themanítes, et Baldad Suhítes, et Sophar Naamathítes, et fecérunt sicut locútus fúerat Dóminus ad eos, et suscépit Dóminus fáciem Job.
42	10	Dóminus quoque convérsus est ad pœniténtiam Job, cum oráret ille pro amícis suis. Et áddidit Dóminus ómnia quæcúmque fúerant Job, duplícia.
42	11	Venérunt autem ad eum omnes fratres sui, et univérsæ soróres suæ, et cuncti qui nóverant eum prius, et comedérunt cum eo panem in domo ejus: et movérunt super eum caput, et consoláti sunt eum super omni malo quod intúlerat Dóminus super eum: et dedérunt ei unusquísque ovem unam, et ináurem áuream unam.
42	12	Dóminus autem benedíxit novíssimis Job magis quam princípio ejus. Et facta sunt ei quatuórdecim míllia óvium, et sex míllia camelórum, et mille juga boum, et mille ásinæ.
42	13	Et fuérunt ei septem fílii, et tres fíliæ.
42	14	Et vocávit nomen uníus Diem, et nomen secúndæ Cássiam, et nomen tértiæ Cornustíbii.
42	15	Non sunt autem invéntæ mulíeres speciósæ sicut fíliæ Job in univérsa terra: dedítque eis pater suus hereditátem inter fratres eárum.
42	16	Vixit autem Job post hæc centum quadragínta annis, et vidit fílios suos, et fílios filiórum suórum usque ad quartam generatiónem, et mórtuus est senex, et plenus diérum.
