1	1	Paulus, servus Jesu Christi, vocátus Apóstolus, segregátus in Evangélium Dei,
1	2	quod ante promíserat per prophétas suos in Scriptúris sanctis
1	3	de Fílio suo, qui factus est ei ex sémine David secúndum carnem,
1	4	qui prædestinátus est Fílius Dei in virtúte secúndum spíritum sanctificatiónis ex resurrectióne mortuórum Jesu Christi Dómini nostri:
1	5	per quem accépimus grátiam, et apostolátum ad obediéndum fídei in ómnibus géntibus pro nómine ejus,
1	6	in quibus estis et vos vocáti Jesu Christi:
1	7	ómnibus qui sunt Romæ, diléctis Dei, vocátis sanctis. Grátia vobis, et pax a Deo Patre nostro, et Dómino Jesu Christo.
1	8	Primum quidem grátias ago Deo meo per Jesum Christum pro ómnibus vobis: quia fides vestra annuntiátur in univérso mundo.
1	9	Testis enim mihi est Deus, cui sérvio in spíritu meo in Evangélio Fílii ejus, quod sine intermissióne memóriam vestri fácio
1	10	semper in oratiónibus meis: óbsecrans, si quómodo tandem aliquándo prósperum iter hábeam in voluntáte Dei veniéndi ad vos.
1	11	Desídero enim vidére vos, ut áliquid impértiar vobis grátiæ spirituális ad confirmándos vos:
1	12	id est, simul consolári in vobis per eam, quæ ínvicem est, fidem vestram, atque meam.
1	13	Nolo autem vos ignoráre fratres: quia sæpe propósui veníre ad vos (et prohíbitus sum usque adhuc) ut áliquem fructum hábeam et in vobis, sicut et in céteris géntibus.
1	14	Græcis, ac bárbaris, sapiéntibus, et insipiéntibus débitor sum:
1	15	ita (quod in me) promptum est et vobis, qui Romæ estis, evangelizáre.
1	16	Non enim erubésco Evangélium. Virtus enim Dei est in salútem omni credénti, Judǽo primum, et Græco.
1	17	Justítia enim Dei in eo revelátur ex fide in fidem: sicut scriptum est: Justus autem ex fide vivit.
1	18	Revelátur enim ira Dei de cælo super omnem impietátem, et injustítiam hóminum eórum, qui veritátem Dei in injustítia détinent:
1	19	quia quod notum est Dei, maniféstum est in illis. Deus enim illis manifestávit.
1	20	Invisibília enim ipsíus, a creatúra mundi, per ea quæ facta sunt, intellécta, conspiciúntur: sempitérna quoque ejus virtus, et divínitas: ita ut sint inexcusábiles.
1	21	Quia cum cognovíssent Deum, non sicut Deum glorificavérunt, aut grátias egérunt: sed evanuérunt in cogitatiónibus suis, et obscurátum est insípiens cor eórum:
1	22	dicéntes enim se esse sapiéntes, stulti facti sunt.
1	23	Et mutavérunt glóriam incorruptíbilis Dei in similitúdinem imáginis corruptíbilis hóminis, et vólucrum, et quadrúpedum, et serpéntium.
1	24	Propter quod trádidit illos Deus in desidéria cordis eórum, in immundítiam, ut contuméliis affíciant córpora sua in semetípsis:
1	25	qui commutavérunt veritátem Dei in mendácium: et coluérunt, et serviérunt creatúræ pótius quam Creatóri, qui est benedíctus in sǽcula. Amen.
1	26	Proptérea trádidit illos Deus in passiónes ignomíniæ: nam féminæ eórum immutavérunt naturálem usum in eum usum, qui est contra natúram.
1	27	Simíliter autem et másculi, relícto naturáli usu féminæ, exarsérunt in desidériis suis in ínvicem, másculi in másculos turpitúdinem operántes, et mercédem, quam opórtuit, erróris sui in semetípsis recipiéntes.
1	28	Et sicut non probavérunt Deum habére in notítia, trádidit illos Deus in réprobum sensum: ut fáciant ea, quæ non convéniunt,
1	29	replétos omni iniquitáte, malítia, fornicatióne, avarítia, nequítia, plenos invídia, homicídio, contentióne, dolo, malignitáte, susurrónes,
1	30	detractóres, Deo odíbiles, contumeliósos, supérbos, elátos, inventóres malórum, paréntibus non obediéntes,
1	31	insipiéntes, incompósitos, sine affectióne, absque fœ́dere, sine misericórdia.
1	32	Qui cum justítiam Dei cognovíssent, non intellexérunt quóniam qui tália agunt, digni sunt morte: et non solum qui ea fáciunt, sed étiam qui conséntiunt faciéntibus.
2	1	Propter quod inexcusábilis es o homo omnis, qui júdicas. In quo enim júdicas álterum, teípsum condémnas: éadem enim agis quæ júdicas.
2	2	Scimus enim quóniam judícium Dei est secúndum veritátem in eos, qui tália agunt.
2	3	Exístimas autem hoc o homo, qui júdicas eos, qui tália agunt, et facis ea, quia tu effúgies judícium Dei?
2	4	An divítias bonitátis ejus, et patiéntiæ, et longanimitátis contémnis? ignóras quóniam benígnitas Dei ad pœniténtiam te addúcit?
2	5	Secúndum autem durítiam tuam, et impœ́nitens cor, thesaurízas tibi iram in die iræ, et revelatiónis justi judícii Dei,
2	6	qui reddet unicuíque secúndum ópera ejus:
2	7	iis quidem, qui secúndum patiéntiam boni óperis, glóriam, et honórem, et incorruptiónem quærunt, vitam ætérnam:
2	8	iis autem, qui sunt ex contentióne, et qui non acquiéscunt veritáti, credunt autem iniquitáti, ira, et indignátio.
2	9	Tribulátio, et angústia in omnem ánimam hóminis operántis malum, Judǽi primum, et Græci:
2	10	glória autem, et honor, et pax omni operánti bonum, Judǽo primum, et Græco:
2	11	non enim est accéptio personárum apud Deum.
2	12	Quicúmque enim sine lege peccavérunt, sine lege períbunt: et quicúmque in lege peccavérunt, per legem judicabúntur.
2	13	Non enim auditóres legis justi sunt apud Deum, sed factóres legis justificabúntur.
2	14	Cum autem gentes, quæ legem non habent, naturáliter ea, quæ legis sunt, fáciunt, ejúsmodi legem non habéntes, ipsi sibi sunt lex:
2	15	qui osténdunt opus legis scriptum in córdibus suis, testimónium reddénte illis consciéntia ipsórum, et inter se ínvicem cogitatiónibus accusántibus, aut étiam defendéntibus,
2	16	in die, cum judicábit Deus occúlta hóminum, secúndum Evangélium meum per Jesum Christum.
2	17	Si autem tu Judǽus cognomináris, et requiéscis in lege, et gloriáris in Deo,
2	18	et nosti voluntátem ejus, et probas utilióra, instrúctus per legem,
2	19	confídis teípsum esse ducem cæcórum, lumen eórum, qui in ténebris sunt,
2	20	eruditórem insipiéntium, magístrum infántium, habéntem formam sciéntiæ, et veritátis in lege.
2	21	Qui ergo álium doces, teípsum non doces: qui prǽdicas non furándum, furáris:
2	22	qui dicis non mœchándum, mœcháris: qui abomináris idóla, sacrilégium facis:
2	23	qui in lege gloriáris, per prævaricatiónem legis Deum inhonóras.
2	24	(Nomen enim Dei per vos blasphemátur inter gentes, sicut scriptum est.)
2	25	Circumcísio quidem prodest, si legem obsérves: si autem prævaricátor legis sis, circumcísio tua præpútium facta est.
2	26	Si ígitur præpútium justítias legis custódiat, nonne præpútium illíus in circumcisiónem reputábitur?
2	27	Et judicábit id, quod ex natúra est præpútium, legem consúmmans, te, qui per lítteram, et circumcisiónem prævaricátor legis es?
2	28	Non enim qui in manifésto, Judǽus est: neque quæ in manifésto, in carne, est circumcísio:
2	29	sed qui in abscóndito, Judǽus est: et circumcísio cordis in spíritu, non líttera: cujus laus non ex homínibus, sed ex Deo est.
3	1	Quid ergo ámplius Judǽo est? aut quæ utílitas circumcisiónis?
3	2	Multum per omnem modum. Primum quidem quia crédita sunt illis elóquia Dei.
3	3	Quid enim si quidam illórum non credidérunt? numquid incredúlitas illórum fidem Dei evacuábit? Absit.
3	4	Est autem Deus verax: omnis autem homo mendax, sicut scriptum est: Ut justificéris in sermónibus tuis: et vincas cum judicáris.
3	5	Si autem iníquitas nostra justítiam Dei comméndat, quid dicémus? Numquid iníquus est Deus, qui infert iram?
3	6	(Secúndum hóminem dico.) Absit. Alióquin quómodo judicábit Deus hunc mundum?
3	7	Si enim véritas Dei in meo mendácio abundávit in glóriam ipsíus: quid adhuc et ego tamquam peccátor júdicor?
3	8	Et non (sicut blasphemámur, et sicut aiunt quidam nos dícere) faciámus mala ut véniant bona: quorum damnátio justa est.
3	9	Quid ergo? præcéllimus eos? Nequáquam. Causáti enim sumus Judǽos, et Græcos omnes sub peccáto esse,
3	10	sicut scriptum est: Quia non est justus quisquam:
3	11	non est intélligens, non est requírens Deum.
3	12	Omnes declinavérunt, simul inútiles facti sunt: non est qui fáciat bonum, non est usque ad unum.
3	13	Sepúlcrum patens est guttur eórum, linguis suis dolóse agébant. Venénum áspidum sub lábiis eórum:
3	14	quorum os maledictióne, et amaritúdine plenum est:
3	15	velóces pedes eórum ad effundéndum sánguinem:
3	16	contrítio, et infelícitas in viis eórum:
3	17	et viam pacis non cognovérunt:
3	18	non est timor Dei ante óculos eórum.
3	19	Scimus autem quóniam quæcúmque lex lóquitur, iis, qui in lege sunt, lóquitur: ut omne os obstruátur, et súbditus fiat omnis mundus Deo:
3	20	quia ex opéribus legis non justificábitur omnis caro coram illo. Per legem enim cognítio peccáti.
3	21	Nunc autem sine lege justítia Dei manifestáta est: testificáta a lege et prophétis.
3	22	Justítia autem Dei per fidem Jesu Christi in omnes, et super omnes, qui credunt in eum: non enim est distínctio:
3	23	omnes enim peccavérunt, et egent glória Dei.
3	24	Justificáti gratis per grátiam ipsíus, per redemptiónem, quæ est in Christo Jesu,
3	25	quem propósuit Deus propitiatiónem per fidem in sánguine ipsíus, ad ostensiónem justítiæ suæ propter remissiónem præcedéntium delictórum
3	26	in sustentatióne Dei, ad ostensiónem justítiæ ejus in hoc témpore: ut sit ipse justus, et justíficans eum, qui est ex fide Jesu Christi.
3	27	Ubi est ergo gloriátio tua? Exclúsa est. Per quam legem? Factórum? Non: sed per legem fídei.
3	28	Arbitrámur enim justificári hóminem per fidem sine opéribus legis.
3	29	An Judæórum Deus tantum? nonne et géntium? Immo et géntium:
3	30	quóniam quidem unus est Deus, qui justíficat circumcisiónem ex fide, et præpútium per fidem.
3	31	Legem ergo destrúimus per fidem? Absit: sed legem statúimus.
4	1	Quid ergo dicémus invenísse Abraham patrem nostrum secúndum carnem?
4	2	Si enim Abraham ex opéribus justificátus est, habet glóriam, sed non apud Deum.
4	3	Quid enim dicit Scriptúra? Crédidit Abraham Deo: et reputátum est illi ad justítiam.
4	4	Ei autem, qui operátur, merces non imputátur secúndum grátiam, sed secúndum débitum.
4	5	Ei vero, qui non operátur, credénti autem in eum, qui justíficat ímpium, reputátur fides ejus ad justítiam secúndum propósitum grátiæ Dei.
4	6	Sicut et David dicit beatitúdinem hóminis, cui Deus accépto fert justítiam sine opéribus:
4	7	Beáti, quorum remíssæ sunt iniquitátes, et quorum tecta sunt peccáta.
4	8	Beátus vir, cui non imputávit Dóminus peccátum.
4	9	Beatitúdo ergo hæc in circumcisióne tantum manet, an étiam in præpútio? Dícimus enim quia reputáta est Abrahæ fides ad justítiam.
4	10	Quómodo ergo reputáta est? in circumcisióne, an in præpútio? Non in circumcisióne, sed in præpútio.
4	11	Et signum accépit circumcisiónis, signáculum justítiæ fídei, quæ est in præpútio: ut sit pater ómnium credéntium per præpútium, ut reputétur et illis ad justítiam:
4	12	et sit pater circumcisiónis non iis tantum, qui sunt ex circumcisióne, sed et iis, qui sectántur vestígia fídei, quæ est in præpútio patris nostri Abrahæ.
4	13	Non enim per legem promíssio Abrahæ, aut sémini ejus ut heres esset mundi: sed per justítiam fídei.
4	14	Si enim qui ex lege, herédes sunt: exinaníta est fides, abólita est promíssio.
4	15	Lex enim iram operátur. Ubi enim non est lex, nec prævaricátio.
4	16	Ideo ex fide, ut secúndum grátiam firma sit promíssio omni sémini, non ei, qui ex lege est solum, sed et ei, qui ex fide est Abrahæ, qui pater est ómnium nostrum
4	17	(sicut scriptum est: Quia patrem multárum géntium pósui te) ante Deum, cui crédidit, qui vivíficat mórtuos, et vocat ea quæ non sunt, tamquam ea quæ sunt:
4	18	qui contra spem in spem crédidit, ut fíeret pater multárum géntium secúndum quod dictum est ei: Sic erit semen tuum.
4	19	Et non infirmátus est fide, nec considerávit corpus suum emórtuum, cum jam fere centum esset annórum, et emórtuam vulvam Saræ.
4	20	In repromissióne étiam Dei non hæsitávit diffidéntia, sed confortátus est fide, dans glóriam Deo:
4	21	pleníssime sciens, quia quæcúmque promísit, potens est et fácere.
4	22	Ideo et reputátum est illi ad justítiam.
4	23	Non est autem scriptum tantum propter ipsum quia reputátum est illi ad justítiam:
4	24	sed et propter nos, quibus reputábitur credéntibus in eum, qui suscitávit Jesum Christum Dóminum nostrum a mórtuis,
4	25	qui tráditus est propter delícta nostra, et resurréxit propter justificatiónem nostram.
5	1	Justificáti ergo ex fide, pacem habeámus ad Deum per Dóminum nostrum Jesum Christum:
5	2	per quem et habémus accéssum per fidem in grátiam istam, in qua stamus, et gloriámur in spe glóriæ filiórum Dei.
5	3	Non solum autem, sed et gloriámur in tribulatiónibus: sciéntes quod tribulátio patiéntiam operátur:
5	4	patiéntia autem probatiónem, probátio vero spem,
5	5	spes autem non confúndit: quia cáritas Dei diffúsa est in córdibus nostris per Spíritum sanctum, qui datus est nobis.
5	6	Ut quid enim Christus, cum adhuc infírmi essémus, secúndum tempus pro ímpiis mórtuus est?
5	7	Vix enim pro justo quis móritur: nam pro bono fórsitan quis áudeat mori.
5	8	Comméndat autem caritátem suam Deus in nobis: quóniam cum adhuc peccatóres essémus, secúndum tempus,
5	9	Christus pro nobis mórtuus est: multo ígitur magis nunc justificáti in sánguine ipsíus, salvi érimus ab ira per ipsum.
5	10	Si enim cum inimíci essémus, reconciliáti sumus Deo per mortem Fílii ejus: multo magis reconciliáti, salvi érimus in vita ipsíus.
5	11	Non solum autem: sed et gloriámur in Deo per Dóminum nostrum Jesum Christum, per quem nunc reconciliatiónem accépimus.
5	12	Proptérea sicut per unum hóminem peccátum in hunc mundum intrávit, et per peccátum mors, et ita in omnes hómines mors pertránsiit, in quo omnes peccavérunt.
5	13	Usque ad legem enim peccátum erat in mundo: peccátum autem non imputabátur, cum lex non esset.
5	14	Sed regnávit mors ab Adam usque ad Móysen étiam in eos, qui non peccavérunt in similitúdinem prævaricatiónis Adæ, qui est forma futúri.
5	15	Sed non sicut delíctum, ita et donum: si enim uníus delícto multi mórtui sunt: multo magis grátia Dei et donum in grátia uníus hóminis Jesu Christi in plures abundávit.
5	16	Et non sicut per unum peccátum, ita et donum. Nam judícium quidem ex uno in condemnatiónem: grátia autem ex multis delíctis in justificatiónem.
5	17	Si enim uníus delícto mors regnávit per unum: multo magis abundántiam grátiæ, et donatiónis, et justítiæ accipiéntes, in vita regnábunt per unum Jesum Christum.
5	18	Igitur sicut per uníus delíctum in omnes hómines in condemnatiónem: sic et per uníus justítiam in omnes hómines in justificatiónem vitæ.
5	19	Sicut enim per inobediéntiam uníus hóminis, peccatóres constitúti sunt multi: ita et per uníus obeditiónem, justi constituéntur multi.
5	20	Lex autem subintrávit ut abundáret delíctum. Ubi autem abundávit delíctum, superabundávit grátia:
5	21	ut sicut regnávit peccátum in mortem: ita et grátia regnet per justítiam in vitam ætérnam, per Jesum Christum Dóminum nostrum.
6	1	Quid ergo dicémus? permanébimus in peccáto ut grátia abúndet?
6	2	Absit. Qui enim mórtui sumus peccáto, quómodo adhuc vivémus in illo?
6	3	An ignorátis quia quicúmque baptizáti sumus in Christo Jesu, in morte ipsíus baptizáti sumus?
6	4	Consepúlti enim sumus cum illo per baptísmum in mortem: ut quómodo Christus surréxit a mórtuis per glóriam Patris, ita et nos in novitáte vitæ ambulémus.
6	5	Si enim complantáti facti sumus similitúdini mortis ejus: simul et resurrectiónis érimus.
6	6	Hoc sciéntes, quia vetus homo noster simul crucifíxus est, ut destruátur corpus peccáti, et ultra non serviámus peccáto.
6	7	Qui enim mórtuus est, justificátus est a peccáto.
6	8	Si autem mórtui sumus cum Christo, crédimus quia simul étiam vivémus cum Christo:
6	9	sciéntes quod Christus resúrgens ex mórtuis jam non móritur, mors illi ultra non dominábitur.
6	10	Quod enim mórtuus est peccáto, mórtuus est semel: quod autem vivit, vivit Deo.
6	11	Ita et vos existimáte, vos mórtuos quidem esse peccáto, vivéntes autem Deo, in Christo Jesu Dómino nostro.
6	12	Non ergo regnet peccátum in vestro mortáli córpore ut obediátis concupiscéntiis ejus.
6	13	Sed neque exhibeátis membra vestra arma iniquitátis peccáto: sed exhibéte vos Deo, tamquam ex mórtuis vivéntes: et membra vestra arma justítiæ Deo.
6	14	Peccátum enim vobis non dominábitur: non enim sub lege estis, sed sub grátia.
6	15	Quid ergo? peccábimus, quóniam non sumus sub lege, sed sub grátia? Absit.
6	16	Nescítis quóniam cui exhibétis vos servos ad obediéndum, servi estis ejus, cui obedítis, sive peccáti ad mortem, sive obeditiónis ad justítiam?
6	17	Grátias autem Deo quod fuístis servi peccáti, obedístis autem ex corde in eam formam doctrínæ, in quam tráditi estis.
6	18	Liberáti autem a peccáto, servi facti estis justítiæ.
6	19	Humánum dico, propter infirmitátem carnis vestræ: sicut enim exhibuístis membra vestra servíre immundítiæ, et iniquitáti ad iniquitátem, ita nunc exhibéte membra vestra servíre justítiæ in sanctificatiónem.
6	20	Cum enim servi essétis peccáti, líberi fuístis justítiæ.
6	21	Quem ergo fructum habuístis tunc in illis, in quibus nunc erubéscitis? nam finis illórum mors est.
6	22	Nunc vero liberáti a peccáto, servi autem facti Deo, habétis fructum vestrum in sanctificatiónem, finem vero vitam ætérnam.
6	23	Stipéndia enim peccáti, mors. Grátia autem Dei, vita ætérna, in Christo Jesu Dómino nostro.
7	1	An ignorátis fratres (sciéntibus enim legem loquor), quia lex in hómine dominátur quanto témpore vivit?
7	2	Nam quæ sub viro est múlier, vivénte viro, alligáta est legi: si autem mórtuus fúerit vir ejus, solúta est a lege viri.
7	3	Igitur, vivénte viro, vocábitur adúltera si fúerit cum álio viro: si autem mórtuus fúerit vir ejus, liberáta est a lege viri, ut non sit adúltera si fúerit cum álio viro.
7	4	Itaque fratres mei, et vos mortificáti estis legi per corpus Christi: ut sitis altérius, qui ex mórtuis resurréxit, ut fructificémus Deo.
7	5	Cum enim essémus in carne, passiónes peccatórum, quæ per legem erant, operabántur in membris nostris, ut fructificárent morti.
7	6	Nunc autem solúti sumus a lege mortis, in qua detinebámur, ita ut serviámus in novitáte spíritus, et non in vetustáte lítteræ.
7	7	Quid ergo dicémus? lex peccátum est? Absit. Sed peccátum non cognóvi, nisi per legem: nam concupiscéntiam nesciébam, nisi lex díceret: Non concupísces.
7	8	Occasióne autem accépta, peccátum per mandátum operátum est in me omnem concupiscéntiam. Sine lege enim peccátum mórtuum erat.
7	9	Ego autem vivébam sine lege aliquándo: sed cum venísset mandátum, peccátum revíxit.
7	10	Ego autem mórtuus sum: et invéntum est mihi mandátum, quod erat ad vitam, hoc esse ad mortem.
7	11	Nam peccátum occasióne accépta per mandátum, sedúxit me, et per illud occídit.
7	12	Itaque lex quidem sancta, et mandátum sanctum, et justum, et bonum.
7	13	Quod ergo bonum est, mihi factum est mors? Absit. Sed peccátum, ut appáreat peccátum, per bonum operátum est mihi mortem: ut fiat supra modum peccans peccátum per mandátum.
7	14	Scimus enim quia lex spirituális est: ego autem carnális sum, venúmdatus sub peccáto.
7	15	Quod enim óperor, non intélligo: non enim quod volo bonum, hoc ago: sed quod odi malum, illud fácio.
7	16	Si autem quod nolo, illud fácio: conséntio legi, quóniam bona est.
7	17	Nunc autem jam non ego óperor illud, sed quod hábitat in me peccátum.
7	18	Scio enim quia non hábitat in me, hoc est in carne mea, bonum. Nam velle, ádjacet mihi: perfícere autem bonum, non invénio.
7	19	Non enim quod volo bonum, hoc fácio: sed quod nolo malum, hoc ago.
7	20	Si autem quod nolo, illud fácio: jam non ego óperor illud, sed quod hábitat in me, peccátum.
7	21	Invénio ígitur legem, volénti mihi fácere bonum, quóniam mihi malum ádjacet:
7	22	condeléctor enim legi Dei secúndum interiórem hóminem:
7	23	vídeo autem áliam legem in membris meis, repugnántem legi mentis meæ, et captivántem me in lege peccáti, quæ est in membris meis.
7	24	Infélix ego homo, quis me liberábit de córpore mortis hujus?
7	25	Grátia Dei per Jesum Christum Dóminum nostrum. Igitur ego ipse mente sérvio legi Dei: carne autem, legi peccáti.
8	1	Nihil ergo nunc damnatiónis est iis, qui sunt in Christo Jesu: qui non secúndum carnem ámbulant.
8	2	Lex enim spíritus vitæ in Christo Jesu liberávit me a lege peccáti et mortis.
8	3	Nam quod impossíbile erat legi, in quo infirmabátur per carnem: Deus Fílium suum mittens in similitúdinem carnis peccáti, et de peccáto damnávit peccátum in carne,
8	4	ut justificátio legis implerétur in nobis, qui non secúndum carnem ambulámus, sed secúndum spíritum.
8	5	Qui enim secúndum carnem sunt, quæ carnis sunt, sápiunt: qui vero secúndum spíritum sunt, quæ sunt spíritus séntiunt.
8	6	Nam prudéntia carnis, mors est: prudéntia autem spíritus, vita et pax.
8	7	Quóniam sapiéntia carnis inimíca est Deo: legi enim Dei non est subjécta, nec enim potest.
8	8	Qui autem in carne sunt, Deo placére non possunt.
8	9	Vos autem in carne non estis, sed in spíritu: si tamen Spíritus Dei hábitat in vobis. Si quis autem Spíritum Christi non habet, hic non est ejus.
8	10	Si autem Christus in vobis est, corpus quidem mórtuum est propter peccátum, spíritus vero vivit propter justificatiónem.
8	11	Quod si Spíritus ejus, qui suscitávit Jesum a mórtuis, hábitat in vobis: qui suscitávit Jesum Christum a mórtuis, vivificábit et mortália córpora vestra, propter inhabitántem Spíritum ejus in vobis.
8	12	Ergo fratres, debitóres sumus non carni, ut secúndum carnem vivámus.
8	13	Si enim secúndum carnem vixéritis, moriémini: si autem spíritu facta carnis mortificavéritis, vivétis.
8	14	Quicúmque enim Spíritu Dei agúntur, ii sunt fílii Dei.
8	15	Non enim accepístis spíritum servitútis íterum in timóre, sed accepístis spíritum adoptiónis filiórum, in quo clamámus: Abba (Pater).
8	16	Ipse enim Spíritus testimónium reddit spirítui nostro quod sumus fílii Dei.
8	17	Si autem fílii, et herédes: herédes quidem Dei, coherédes autem Christi: si tamen compátimur, ut et conglorificémur.
8	18	Exístimo enim quod non sunt condígnæ passiónes hujus témporis ad futúram glóriam, quæ revelábitur in nobis.
8	19	Nam exspectátio creatúræ revelatiónem filiórum Dei exspéctat.
8	20	Vanitáti enim creatúra subjécta est non volens, sed propter eum, qui subjécit eam in spe:
8	21	quia et ipsa creatúra liberábitur a servitúte corruptiónis in libertátem glóriæ filiórum Dei.
8	22	Scimus enim quod omnis creatúra ingemíscit, et párturit usque adhuc.
8	23	Non solum autem illa, sed et nos ipsi primítias spíritus habéntes: et ipsi intra nos gémimus adoptiónem filiórum Dei exspectántes, redemptiónem córporis nostri.
8	24	Spe enim salvi facti sumus. Spes autem, quæ vidétur, non est spes: nam quod videt quis, quid sperat?
8	25	Si autem quod non vidémus, sperámus: per patiéntiam exspectámus.
8	26	Simíliter autem et Spíritus ádjuvat infirmitátem nostram: nam quid orémus, sicut opórtet, nescímus: sed ipse Spíritus póstulat pro nobis gemítibus inenarrabílibus.
8	27	Qui autem scrutátur corda, scit quid desíderet Spíritus: quia secúndum Deum póstulat pro sanctis.
8	28	Scimus autem quóniam diligéntibus Deum ómnia cooperántur in bonum, iis, qui secúndum propósitum vocáti sunt sancti.
8	29	Nam quos præscívit, et prædestinávit confórmes fíeri imáginis Fílii sui, ut sit ipse primogénitus in multis frátribus.
8	30	Quos autem prædestinávit, hos et vocávit: et quos vocávit, hos et justificávit: quos autem justificávit, illos et glorificávit.
8	31	Quid ergo dicémus ad hæc? si Deus pro nobis, quis contra nos?
8	32	Qui étiam próprio Fílio suo non pepércit, sed pro nobis ómnibus trádidit illum: quómodo non étiam cum illo ómnia nobis donávit?
8	33	Quis accusábit advérsus eléctos Dei? Deus qui justíficat,
8	34	quis est qui condémnet? Christus Jesus, qui mórtuus est, immo qui et resurréxit, qui est ad déxteram Dei, qui étiam interpéllat pro nobis.
8	35	Quis ergo nos separábit a caritáte Christi? tribulátio? an angústia? an fames? an núditas? an perículum? an persecútio? an gládius?
8	36	(Sicut scriptum est: Quia propter te mortificámur tota die: æstimáti sumus sicut oves occisiónis.)
8	37	Sed in his ómnibus superámus propter eum, qui diléxit nos.
8	38	Certus sum enim quia neque mors, neque vita, neque ángeli, neque principátus, neque virtútes, neque instántia, neque futúra, neque fortitúdo,
8	39	neque altitúdo, neque profúndum, neque creatúra ália póterit nos separáre a caritáte Dei, quæ est in Christo Jesu Dómino nostro.
9	1	Veritátem dico in Christo, non méntior: testimónium mihi perhibénte consciéntia mea in Spíritu sancto:
9	2	quóniam tristítia mihi magna est, et contínuus dolor cordi meo.
9	3	Optábam enim ego ipse anáthema esse a Christo pro frátribus meis, qui sunt cognáti mei secúndum carnem,
9	4	qui sunt Israëlítæ, quorum adóptio est filiórum, et glória, et testaméntum, et legislátio, et obséquium, et promíssa:
9	5	quorum patres, et ex quibus est Christus secúndum carnem, qui est super ómnia Deus benedíctus in sǽcula. Amen.
9	6	Non autem quod excíderit verbum Dei. Non enim omnes qui ex Israël sunt, ii sunt Israëlítæ:
9	7	neque qui semen sunt Abrahæ, omnes fílii: sed in Isaac vocábitur tibi semen:
9	8	id est, non qui fílii carnis, hi fílii Dei: sed qui fílii sunt promissiónis, æstimántur in sémine.
9	9	Promissiónis enim verbum hoc est: Secúndum hoc tempus véniam: et erit Saræ fílius.
9	10	Non solum autem illa: sed et Rebécca ex uno concúbitu habens, Isaac patris nostri.
9	11	Cum enim nondum nati fuíssent, aut áliquid boni egíssent, aut mali (ut secúndum electiónem propósitum Dei manéret),
9	12	non ex opéribus, sed ex vocánte dictum est ei: Quia major sérviet minóri,
9	13	sicut scriptum est: Jacob diléxi, Esau autem ódio hábui.
9	14	Quid ergo dicémus? numquid iníquitas apud Deum? Absit.
9	15	Móysi enim dicit: Miserébor cujus miséreor: et misericórdiam præstábo cujus miserébor.
9	16	Igitur non voléntis, neque curréntis, sed miseréntis est Dei.
9	17	Dicit enim Scriptúra Pharaóni: Quia in hoc ipsum excitávi te, ut osténdam in te virtútem meam: et ut annuntiétur nomen meum in univérsa terra.
9	18	Ergo cujus vult miserétur, et quem vult indúrat.
9	19	Dicis ítaque mihi: Quid adhuc quéritur? voluntáti enim ejus quis resístit?
9	20	O homo, tu quis es, qui respóndeas Deo? Numquid dicit figméntum ei, qui se finxit: Quid me fecísti sic?
9	21	An non habet potestátem fígulus luti ex eádem massa fácere áliud quidem vas in honórem, áliud vero in contuméliam?
9	22	Quod si Deus volens osténdere iram, et notum fácere poténtiam suam, sustínuit in multa patiéntia vasa iræ, apta in intéritum,
9	23	ut osténderet divítias glóriæ suæ in vasa misericórdiæ, quæ præparávit in glóriam.
9	24	Quos et vocávit nos non solum ex Judǽis, sed étiam ex géntibus,
9	25	sicut in Osée dicit: Vocábo non plebem meam, plebem meam: et non diléctam, diléctam: et non misericórdiam consecútam, misericórdiam consecútam.
9	26	Et erit: in loco, ubi dictum est eis: Non plebs mea vos: ibi vocabúntur fílii Dei vivi.
9	27	Isaías autem clamat pro Israël: Si fúerit númerus filiórum Israël tamquam aréna maris, relíquiæ salvæ fient.
9	28	Verbum enim consúmmans, et abbrévians in æquitáte: quia verbum breviátum fáciet Dóminus super terram:
9	29	et sicut prædíxit Isaías: Nisi Dóminus Sábaoth reliquísset nobis semen, sicut Sódoma facti essémus, et sicut Gomórrha símiles fuissémus.
9	30	Quid ergo dicémus? Quod gentes, quæ non sectabántur justítiam, apprehendérunt justítiam: justítiam autem, quæ ex fide est.
9	31	Israël vero sectándo legem justítiæ, in legem justítiæ non pervénit.
9	32	Quare? Quia non ex fide, sed quasi ex opéribus: offendérunt enim in lápidem offensiónis,
9	33	sicut scriptum est: Ecce pono in Sion lápidem offensiónis, et petram scándali: et omnis, qui credit in eum, non confundétur.
10	1	Fratres, volúntas quidem cordis mei, et obsecrátio ad Deum, fit pro illis in salútem.
10	2	Testimónium enim perhíbeo illis quod æmulatiónem Dei habent, sed non secúndum sciéntiam.
10	3	Ignorántes enim justítiam Dei, et suam quæréntes statúere, justítiæ Dei non sunt subjécti.
10	4	Finis enim legis, Christus, ad justítiam omni credénti.
10	5	Móyses enim scripsit, quóniam justítiam, quæ ex lege est, qui fécerit homo, vivet in ea.
10	6	Quæ autem ex fide est justítia, sic dicit: Ne díxeris in corde tuo: Quis ascéndet in cælum? id est, Christum dedúcere:
10	7	aut, Quis descéndet in abýssum? hoc est, Christum a mórtuis revocáre.
10	8	Sed quid dicit Scriptúra? Prope est verbum in ore tuo, et in corde tuo: hoc est verbum fídei, quod prædicámus.
10	9	Quia si confiteáris in ore tuo Dóminum Jesum, et in corde tuo credíderis quod Deus illum suscitávit a mórtuis, salvus eris.
10	10	Corde enim créditur ad justítiam: ore autem conféssio fit ad salútem.
10	11	Dicit enim Scriptúra: Omnis, qui credit in illum, non confundétur.
10	12	Non enim est distínctio Judǽi, et Græci: nam idem Dóminus ómnium, dives in omnes, qui ínvocant illum.
10	13	Omnis enim, quicúmque invocáverit nomen Dómini, salvus erit.
10	14	Quómodo ergo invocábunt, in quem non credidérunt? Aut quómodo credent ei, quem non audiérunt? Quómodo autem áudient sine prædicánte?
10	15	Quómodo vero prædicábunt nisi mittántur? sicut scriptum est: Quam speciósi pedes evangelizántium pacem, evangelizántium bona!
10	16	Sed non omnes obédiunt Evangélio. Isaías enim dicit: Dómine quis crédidit audítui nostro?
10	17	Ergo fides ex audítu, audítus autem per verbum Christi.
10	18	Sed dico: Numquid non audiérunt? Et quidem in omnem terram exívit sonus eórum, et in fines orbis terræ verba eórum.
10	19	Sed dico: Numquid Israël non cognóvit? Primus Móyses dicit: Ego ad æmulatiónem vos addúcam in non gentem: in gentem insipiéntem, in iram vos mittam.
10	20	Isaías autem audet, et dicit: Invéntus sum a non quæréntibus me: palam appárui iis, qui me non interrogábant.
10	21	Ad Israël autem dicit: Tota die expándi manus meas ad pópulum non credéntem, et contradicéntem.
11	1	Dico ergo: Numquid Deus répulit pópulum suum? Absit. Nam et ego Israëlíta sum ex sémine Abraham, de tribu Bénjamin:
11	2	non répulit Deus plebem suam, quam præscívit. An nescítis in Elía quid dicit Scriptúra? quemádmodum interpéllat Deum advérsum Israël:
11	3	Dómine, prophétas tuos occidérunt, altária tua suffodérunt: et ego relíctus sum solus, et quærunt ánimam meam.
11	4	Sed quid dicit illi divínum respónsum? Relíqui mihi septem míllia virórum, qui non curvavérunt génua ante Baal.
11	5	Sic ergo et in hoc témpore relíquiæ secúndum electiónem grátiæ salvæ factæ sunt.
11	6	Si autem grátia, jam non ex opéribus: alióquin grátia jam non est grátia.
11	7	Quid ergo? quod quærébat Israël, hoc non est consecútus: eléctio autem consecúta est: céteri vero excæcáti sunt:
11	8	sicut scriptum est: Dedit illis Deus spíritum compunctiónis: óculos ut non vídeant, et aures ut non áudiant, usque in hodiérnum diem.
11	9	Et David dicit: Fiat mensa eórum in láqueum, et in captiónem, et in scándalum, et in retributiónem illis.
11	10	Obscuréntur óculi eórum ne vídeant: et dorsum eórum semper incúrva.
11	11	Dico ergo: Numquid sic offendérunt ut cáderent? Absit. Sed illórum delícto, salus est géntibus ut illos æmuléntur.
11	12	Quod si delíctum illórum divítiæ sunt mundi, et diminútio eórum divítiæ géntium: quanto magis plenitúdo eórum?
11	13	Vobis enim dico géntibus: Quámdiu quidem ego sum géntium Apóstolus, ministérium meum honorificábo,
11	14	si quómodo ad æmulándum próvocem carnem meam, et salvos fáciam áliquos ex illis.
11	15	Si enim amíssio eórum, reconciliátio est mundi: quæ assúmptio, nisi vita ex mórtuis?
11	16	Quod si delibátio sancta est, et massa: et si radix sancta, et rami.
11	17	Quod si áliqui ex ramis fracti sunt, tu autem cum oleáster esses, insértus es in illis, et sócius radícis, et pinguédinis olívæ factus es,
11	18	noli gloriári advérsus ramos. Quod si gloriáris: non tu radícem portas, sed radix te.
11	19	Dices ergo: Fracti sunt rami ut ego ínserar.
11	20	Bene: propter incredulitátem fracti sunt. Tu autem fide stas: noli altum sápere, sed time.
11	21	Si enim Deus naturálibus ramis non pepércit: ne forte nec tibi parcat.
11	22	Vide ergo bonitátem, et severitátem Dei: in eos quidem, qui cecidérunt, severitátem: in te autem bonitátem Dei, si permánseris in bonitáte, alióquin et tu excidéris.
11	23	Sed et illi, si non permánserint in incredulitáte, inseréntur: potens est enim Deus íterum insérere illos.
11	24	Nam si tu ex naturáli excísus es oleástro, et contra natúram insértus es in bonam olívam: quanto magis ii, qui secúndum natúram, inseréntur suæ olívæ?
11	25	Nolo enim vos ignoráre fratres mystérium hoc: (ut non sitis vobis ipsis sapiéntes) quia cǽcitas ex parte cóntigit in Israël, donec plenitúdo géntium intráret,
11	26	et sic omnis Israël salvus fíeret, sicut scriptum est: Véniet ex Sion, qui erípiat, et avértat impietátem a Jacob.
11	27	Et hoc illis a me testaméntum: cum abstúlero peccáta eórum.
11	28	Secúndum Evangélium quidem, inimíci propter vos: secúndum electiónem autem, caríssimi propter patres.
11	29	Sine pœniténtia enim sunt dona, et vocátio Dei.
11	30	Sicut enim aliquándo et vos non credidístis Deo, nunc autem misericórdiam consecúti estis propter incredulitátem illórum:
11	31	ita et isti nunc non credidérunt in vestram misericórdiam: ut et ipsi misericórdiam consequántur.
11	32	Conclúsit enim Deus ómnia in incredulitáte, ut ómnium misereátur.
11	33	O altitúdo divitiárum sapiéntiæ, et sciéntiæ Dei: quam incomprehensibília sunt judícia ejus, et investigábiles viæ ejus!
11	34	Quis enim cognóvit sensum Dómini? aut quis consiliárius ejus fuit?
11	35	Aut quis prior dedit illi, et retribuétur ei?
11	36	Quóniam ex ipso, et per ipsum, et in ipso sunt ómnia: ipsi glória in sǽcula. Amen.
12	1	Obsecro ítaque vos fratres per misericórdiam Dei, ut exhibeátis córpora vestra hóstiam vivéntem, sanctam, Deo placéntem, rationábile obséquium vestrum.
12	2	Et nolíte conformári huic sǽculo, sed reformámini in novitáte sensus vestri: ut probétis quæ sit volúntas Dei bona, et benéplacens, et perfécta.
12	3	Dico enim per grátiam quæ data est mihi, ómnibus qui sunt inter vos: non plus sápere quam opórtet sápere, sed sápere ad sobrietátem: et unicuíque sicut Deus divísit mensúram fídei.
12	4	Sicut enim in uno córpore multa membra habémus, ómnia autem membra non eúmdem actum habent:
12	5	ita multi unum corpus sumus in Christo, sínguli autem alter altérius membra.
12	6	Habéntes autem donatiónes secúndum grátiam, quæ data est nobis, differéntes: sive prophetíam secúndum ratiónem fídei,
12	7	sive ministérium in ministrándo, sive qui docet in doctrína,
12	8	qui exhortátur in exhortándo, qui tríbuit in simplicitáte, qui præest in sollicitúdine, qui miserétur in hilaritáte.
12	9	Diléctio sine simulatióne. Odiéntes malum, adhæréntes bono:
12	10	Caritáte fraternitátis ínvicem diligéntes: Honóre ínvicem præveniéntes:
12	11	Sollicitúdine non pigri: Spíritu fervéntes: Dómino serviéntes:
12	12	Spe gaudéntes: In tribulatióne patiéntes: Oratióni instántes:
12	13	Necessitátibus sanctórum communicántes: Hospitalitátem sectántes.
12	14	Benedícite persequéntibus vos: benedícite, et nolíte maledícere.
12	15	Gaudére cum gaudéntibus, flere cum fléntibus:
12	16	Idípsum ínvicem sentiéntes: Non alta sapiéntes, sed humílibus consentiéntes. Nolíte esse prudéntes apud vosmetípsos:
12	17	nulli malum pro malo reddéntes: providéntes bona non tantum coram Deo, sed étiam coram ómnibus homínibus.
12	18	Si fíeri potest, quod ex vobis est, cum ómnibus homínibus pacem habéntes:
12	19	non vosmetípsos defendéntes caríssimi, sed date locum iræ. Scriptum est enim: Mihi vindícta: ego retríbuam, dicit Dóminus.
12	20	Sed si esuríerit inimícus tuus, ciba illum: si sitit, potum da illi: hoc enim fáciens, carbónes ignis cóngeres super caput ejus.
12	21	Noli vinci a malo, sed vince in bono malum.
13	1	Omnis ánima potestátibus sublimióribus súbdita sit: non est enim potéstas nisi a Deo: quæ autem sunt, a Deo ordinátæ sunt.
13	2	Itaque qui resístit potestáti, Dei ordinatióni resístit. Qui autem resístunt, ipsi sibi damnatiónem acquírunt:
13	3	nam príncipes non sunt timóri boni óperis, sed mali. Vis autem non timére potestátem? Bonum fac: et habébis laudem ex illa:
13	4	Dei enim miníster est tibi in bonum. Si autem malum féceris, time: non enim sine causa gládium portat. Dei enim miníster est: vindex in iram ei, qui malum agit.
13	5	Ideo necessitáte súbditi estóte non solum propter iram, sed étiam propter consciéntiam.
13	6	Ideo enim et tribúta præstátis: minístri enim Dei sunt, in hoc ipsum serviéntes.
13	7	Réddite ergo ómnibus débita: cui tribútum, tribútum: cui vectígal, vectígal: cui timórem, timórem: cui honórem, honórem.
13	8	Némini quidquam debeátis, nisi ut ínvicem diligátis: qui enim díligit próximum, legem implévit.
13	9	Nam: Non adulterábis: Non occídes: Non furáberis: Non falsum testimónium dices: Non concupísces: et si quod est áliud mandátum, in hoc verbo instaurátur: díliges próximum tuum sicut teípsum.
13	10	Diléctio próximi malum non operátur. Plenitúdo ergo legis est diléctio.
13	11	Et hoc sciéntes tempus: quia hora est jam nos de somno súrgere. Nunc enim própior est nostra salus, quam cum credídimus.
13	12	Nox præcéssit, dies autem appropinquávit. Abjiciámus ergo ópera tenebrárum, et induámur arma lucis.
13	13	Sicut in die honéste ambulémus: non in comessatiónibus, et ebrietátibus, non in cubílibus, et impudicítiis, non in contentióne, et æmulatióne:
13	14	sed induímini Dóminum Jesum Christum, et carnis curam ne fecéritis in desidériis.
14	1	Infírmum autem in fide assúmite, non in disceptatiónibus cogitatiónum.
14	2	Alius enim credit se manducáre ómnia: qui autem infírmus est, olus mandúcet.
14	3	Is, qui mandúcat, non manducántem non spernat: et qui non mandúcat, manducántem non júdicet: Deus enim illum assúmpsit.
14	4	Tu quis es, qui júdicas aliénum servum? Dómino suo stat, aut cadit: stabit autem: potens est enim Deus statúere illum.
14	5	Nam álius júdicat diem inter diem: álius autem júdicat omnem diem: unusquísque in suo sensu abúndet.
14	6	Qui sapit diem, Dómino sapit: et qui mandúcat, Dómino mandúcat: grátias enim agit Deo. Et qui non mandúcat, Dómino non mandúcat, et grátias agit Deo.
14	7	Nemo enim nostrum sibi vivit, et nemo sibi móritur.
14	8	Sive enim vívimus, Dómino vívimus: sive mórimur, Dómino mórimur. Sive ergo vívimus, sive mórimur, Dómini sumus.
14	9	In hoc enim Christus mórtuus est, et resurréxit: ut et mortuórum et vivórum dominétur.
14	10	Tu autem quid júdicas fratrem tuum? aut tu quare spernis fratrem tuum? omnes enim stábimus ante tribúnal Christi.
14	11	Scriptum est enim: Vivo ego, dicit Dóminus, quóniam mihi flectétur omne genu: et omnis lingua confitébitur Deo.
14	12	Itaque unusquísque nostrum pro se ratiónem reddet Deo.
14	13	Non ergo ámplius ínvicem judicémus: sed hoc judicáte magis, ne ponátis offendículum fratri, vel scándalum.
14	14	Scio, et confído in Dómino Jesu, quia nihil commúne per ipsum, nisi ei qui exístimat quid commúne esse, illi commúne est.
14	15	Si enim propter cibum frater tuus contristátur, jam non secúndum caritátem ámbulas. Noli cibo tuo illum pérdere, pro quo Christus mórtuus est.
14	16	Non ergo blasphemétur bonum nostrum.
14	17	Non est enim regnum Dei esca, et potus: sed justítia, et pax, et gáudium in Spíritu sancto:
14	18	qui enim in hoc servit Christo, placet Deo, et probátus est homínibus.
14	19	Itaque quæ pacis sunt, sectémur: et quæ ædificatiónis sunt, in ínvicem custodiámus.
14	20	Noli propter escam destrúere opus Dei: ómnia quidem sunt munda: sed malum est hómini, qui per offendículum mandúcat.
14	21	Bonum est non manducáre carnem, et non bíbere vinum, neque in quo frater tuus offénditur, aut scandalizátur, aut infirmátur.
14	22	Tu fidem habes? penes temetípsum habe coram Deo. Beátus, qui non júdicat semetípsum in eo, quod probat.
14	23	Qui autem discérnit, si manducáverit, damnátus est: quia non ex fide. Omne autem, quod non est ex fide, peccátum est.
15	1	Debémus autem nos firmióres imbecillitátes infirmórum sustinére, et non nobis placére.
15	2	Unusquísque vestrum próximo suo pláceat in bonum, ad ædificatiónem.
15	3	Etenim Christus non sibi plácuit, sed sicut scriptum est: Impropéria improperántium tibi cecidérunt super me.
15	4	Quæcúmque enim scripta sunt, ad nostram doctrínam scripta sunt: ut per patiéntiam, et consolatiónem Scripturárum, spem habeámus.
15	5	Deus autem patiéntiæ, et solátii det vobis idípsum sápere in altérutrum secúndum Jesum Christum:
15	6	ut unánimes, uno ore honorificétis Deum, et Patrem Dómini nostri Jesu Christi.
15	7	Propter quod suscípite ínvicem, sicut et Christus suscépit vos in honórem Dei.
15	8	Dico enim Christum Jesum minístrum fuísse circumcisiónis propter veritátem Dei, ad confirmándas promissiónes patrum:
15	9	gentes autem super misericórdia honoráre Deum, sicut scriptum est: Proptérea confitébor tibi in géntibus Dómine, et nómini tuo cantábo.
15	10	Et íterum dicit: Lætámini gentes cum plebe ejus.
15	11	Et íterum: Laudáte omnes gentes Dóminum: et magnificáte eum omnes pópuli.
15	12	Et rursus Isaías ait: Erit radix Jesse, et qui exsúrget régere gentes, in eum gentes sperábunt.
15	13	Deus autem spei répleat vos omni gáudio, et pace in credéndo: ut abundétis in spe, et virtúte Spíritus sancti.
15	14	Certus sum autem fratres mei et ego ipse de vobis, quóniam et ipsi pleni estis dilectióne, repléti omni sciéntia, ita ut possítis altérutrum monére.
15	15	Audácius autem scripsi vobis fratres ex parte, tamquam in memóriam vos redúcens: propter grátiam, quæ data est mihi a Deo,
15	16	ut sim miníster Christi Jesu in géntibus: sanctíficans Evangélium Dei, ut fiat oblátio géntium accépta, et sanctificáta in Spíritu sancto.
15	17	Hábeo ígitur glóriam in Christo Jesu ad Deum.
15	18	Non enim áudeo áliquid loqui eórum, quæ per me non éfficit Christus in obediéntiam géntium, verbo et factis:
15	19	in virtúte signórum, et prodigiórum, in virtúte Spíritus sancti: ita ut ab Jerúsalem per circúitum usque ad Illýricum repléverim Evangélium Christi.
15	20	Sic autem prædicávi Evangélium hoc, non ubi nominátus est Christus, ne super aliénum fundaméntum ædificárem:
15	21	sed sicut scriptum est: Quibus non est annuntiátum de eo, vidébunt: et qui non audiérunt, intélligent.
15	22	Propter quod et impediébar plúrimum veníre ad vos, et prohíbitus sum usque adhuc.
15	23	Nunc vero ultérius locum non habens in his regiónibus, cupiditátem autem habens veniéndi ad vos ex multis jam præcedéntibus annis:
15	24	cum in Hispániam proficísci cœ́pero, spero quod prætériens vídeam vos, et a vobis dedúcar illuc, si vobis primum ex parte frúitus fúero.
15	25	Nunc ígitur proficíscar in Jerúsalem ministráre sanctis.
15	26	Probavérunt enim Macedónia, et Acháia collatiónem áliquam fácere in páuperes sanctórum, qui sunt in Jerúsalem.
15	27	Plácuit enim eis: et debitóres sunt eórum. Nam si spirituálium eórum partícipes facti sunt gentíles, debent et in carnálibus ministráre illis.
15	28	Hoc ígitur cum consummávero, et assignávero eis fructum hunc, per vos proficíscar in Hispániam.
15	29	Scio autem quóniam véniens ad vos, in abundántia benedictiónis Evangélii Christi véniam.
15	30	Obsecro ergo vos fratres per Dóminum nostrum Jesum Christum, et per caritátem sancti Spíritus, ut adjuvétis me in oratiónibus vestris pro me ad Deum,
15	31	ut líberer ab infidélibus, qui sunt in Judǽa, et obséquii mei oblátio accépta fiat in Jerúsalem sanctis,
15	32	ut véniam ad vos in gáudio per voluntátem Dei, et refrígerer vobíscum.
15	33	Deus autem pacis sit cum ómnibus vobis. Amen.
16	1	Comméndo autem vobis Phœben sorórem nostram, quæ est in ministério ecclésiæ, quæ est in Cenchris:
16	2	ut eam suscipiátis in Dómino digne sanctis: et assistátis ei in quocúmque negótio vestri indigúerit: étenim ipsa quoque ástitit multis, et mihi ipsi.
16	3	Salutáte Priscam, et Aquilam adjutóres meos in Christo Jesu
16	4	(qui pro ánima mea suas cervíces supposuérunt: quibus non solus ego grátias ago, sed et cunctæ ecclésiæ géntium),
16	5	et domésticam ecclésiam eórum. Salutáte Epǽnetum diléctum mihi, qui est primitívus Asiæ in Christo.
16	6	Salutáte Maríam, quæ multum laborávit in vobis.
16	7	Salutáte Andrónicum, et Júniam cognátos, et concaptívos meos: qui sunt nóbiles in Apóstolis, qui et ante me fuérunt in Christo.
16	8	Salutáte Ampliátum dilectíssimum mihi in Dómino.
16	9	Salutáte Urbánum adjutórem nostrum in Christo Jesu, et Stachyn diléctum meum.
16	10	Salutáte Apéllen probum in Christo.
16	11	Salutáte eos, qui sunt ex Aristóboli domo. Salutáte Herodiónem cognátum meum. Salutáte eos, qui sunt ex Narcíssi domo, qui sunt in Dómino.
16	12	Salutáte Tryphǽnam, et Tryphósam, quæ labórant in Dómino. Salutáte Pérsidem caríssimam, quæ multum laborávit in Dómino.
16	13	Salutáte Rufum eléctum in Dómino, et matrem ejus, et meam.
16	14	Salutáte Asýncritum, Phlegóntem, Hermam, Pátrobam, Hermen, et qui cum eis sunt, fratres.
16	15	Salutáte Philólogum et Júliam, Néreum, et sorórem ejus, et Olympíadem, et omnes, qui cum eis sunt, sanctos.
16	16	Salutáte ínvicem in ósculo sancto. Salútant vos omnes ecclésiæ Christi.
16	17	Rogo autem vos fratres, ut observétis eos, qui dissensiónes, et offendícula præter doctrínam, quam vos didicístis, fáciunt, et declináte ab illis.
16	18	Hujuscémodi enim Christo Dómino nostro non sérviunt, sed suo ventri: et per dulces sermónes, et benedictiónes sedúcunt corda innocéntium.
16	19	Vestra enim obediéntia in omnem locum divulgáta est. Gáudeo ígitur in vobis. Sed volo vos sapiéntes esse in bono, et símplices in malo.
16	20	Deus autem pacis cónterat Sátanam sub pédibus vestris velóciter. Grátia Dómini nostri Jesu Christi vobíscum.
16	21	Salútat vos Timótheus adjútor meus, et Lúcius, et Jason, et Sosípater cognáti mei.
16	22	Salúto vos ego Tértius, qui scripsi epístolam, in Dómino.
16	23	Salútat vos Caius hospes meus, et univérsa ecclésia. Salútat vos Erástus arcárius civitátis, et Quartus, frater.
16	24	Grátia Dómini nostri Jesu Christi cum ómnibus vobis. Amen.
16	25	Ei autem, qui potens est vos confirmáre juxta Evangélium meum, et prædicatiónem Jesu Christi, secúndum revelatiónem mystérii tempóribus ætérnis táciti
16	26	(quod nunc patefáctum est per Scriptúras prophetárum secúndum præcéptum ætérni Dei, ad obeditiónem fídei), in cunctis géntibus cógniti,
16	27	soli sapiénti Deo, per Jesum Christum, cui honor, et glória in sǽcula sæculórum. Amen.
