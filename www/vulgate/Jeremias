1	1	Verba Jeremíæ fílii Helcíæ, de sacerdótibus, qui fuérunt in Anathoth, in terra Bénjamin.
1	2	Quod factum est verbum Dómini ad eum in diébus Josíæ fílii Amon, regis Juda, in tertiodécimo anno regni ejus.
1	3	Et factum est in diébus Jóakim fílii Josíæ, regis Juda, usque ad consummatiónem undécimi anni Sedecíæ, fílii Josíæ, regis Juda, usque ad transmigratiónem Jerúsalem, in mense quinto.
1	4	Et factum est verbum Dómini ad me, dicens:
1	5	Priúsquam te formárem in útero, novi te: et ántequam exíres de vulva, sanctificávi te, et prophétam in géntibus dedi te.
1	6	Et dixi, A a a, Dómine Deus: ecce néscio loqui, quia puer ego sum.
1	7	Et dixit Dóminus ad me: Noli dícere: Puer sum: quóniam ad ómnia, quæ mittam te, ibis: et univérsa, quæcúmque mandávero tibi, loquéris.
1	8	Ne tímeas a fácie eórum, quia tecum ego sum ut éruam te, dicit Dóminus.
1	9	Et misit Dóminus manum suam, et tétigit os meum, et dixit Dóminus ad me: Ecce dedi verba mea in ore tuo:
1	10	ecce constítui te hódie super gentes, et super regna, ut evéllas, et déstruas, et dispérdas, et díssipes, et ædífices, et plantes.
1	11	Et factum est verbum Dómini ad me, dicens: Quid tu vides Jeremía? Et dixi: Virgam vigilántem ego vídeo.
1	12	Et dixit Dóminus ad me: Bene vidísti, quia vigilábo ego super verbo meo, ut fáciam illud.
1	13	Et factum est verbum Dómini secúndo ad me, dicens: Quid tu vides? Et dixi: Ollam succénsam ego vídeo, et fáciem ejus a fácie aquilónis.
1	14	Et dixit Dóminus ad me: Ab aquilóne pandétur malum super omnes habitatóres terræ:
1	15	quia ecce ego convocábo omnes cognatiónes regnórum aquilónis, ait Dóminus: et vénient, et ponent unusquísque sólium suum in intróitu portárum Jerúsalem, et super omnes muros ejus in circúitu, et super univérsas urbes Juda.
1	16	Et loquar judícia mea cum eis super omnem malítiam eórum, qui dereliquérunt me, et libavérunt diis aliénis, et adoravérunt opus mánuum suárum.
1	17	Tu ergo accínge lumbos tuos, et surge, et lóquere ad eos ómnia quæ ego præcípio tibi. Ne formídes a fácie eórum: nec enim timére te fáciam vultum eórum.
1	18	Ego quippe dedi te hódie in civitátem munítam, et in colúmnam férream, et in murum ǽreum, super omnem terram, régibus Juda, princípibus ejus, et sacerdótibus, et pópulo terræ.
1	19	Et bellábunt advérsum te, et non prævalébunt: quia ego tecum sum, ait Dóminus, ut líberem te.
2	1	Et factum est verbum Dómini ad me, dicens:
2	2	Vade, et clama in áuribus Jerúsalem, dicens: Hæc dicit Dóminus: Recordátus sum tui, míserans adolescéntiam tuam, et caritátem desponsatiónis tuæ, quando secúta es me in desérto, in terra, quæ non seminátur.
2	3	Sanctus Israël Dómino, primítiæ frugum ejus: omnes, qui dévorant eum, delínquunt: mala vénient super eos, dicit Dóminus.
2	4	Audíte verbum Dómini domus Jacob, et omnes cognatiónes domus Israël:
2	5	Hæc dicit Dóminus: Quid invenérunt patres vestri in me iniquitátis, quia elongavérunt a me, et ambulavérunt post vanitátem, et vani facti sunt?
2	6	Et non dixérunt: Ubi est Dóminus, qui ascéndere nos fecit de terra Ægýpti: qui tradúxit nos per desértum, per terram inhabitábilem et ínviam, per terram sitis, et imáginem mortis, per terram, in qua non ambulávit vir, neque habitávit homo?
2	7	Et indúxi vos in terram Carméli, ut comederétis fructum ejus et óptima illíus: et ingréssi contaminástis terram meam, et hereditátem meam posuístis in abominatiónem.
2	8	Sacerdótes non dixérunt: Ubi est Dóminus? et tenéntes legem nesciérunt me, et pastóres prævaricáti sunt in me, et prophétæ prophetavérunt in Baal, et idóla secúti sunt.
2	9	Proptérea adhuc judício conténdam vobíscum, ait Dóminus, et cum fíliis vestris disceptábo.
2	10	Transíte ad ínsulas Cethim, et vidéte: et in Cedar míttite, et consideráte veheménter: et vidéte si factum est hujuscémodi.
2	11	Si mutávit gens deos suos, et certe ipsi non sunt dii: pópulus vero meus mutávit glóriam suam in idólum.
2	12	Obstupéscite cæli super hoc, et portæ ejus desolámini veheménter, dicit Dóminus.
2	13	Duo enim mala fecit pópulus meus: me dereliquérunt fontem aquæ vivæ, et fodérunt sibi cistérnas, cistérnas dissipátas, quæ continére non valent aquas.
2	14	Numquid servus est Israël, aut vernáculus? quare ergo factus est in prædam?
2	15	Super eum rugiérunt leónes, et dedérunt vocem suam: posuérunt terram ejus in solitúdinem: civitátes ejus exústæ sunt, et non est qui hábitet in eis.
2	16	Fílii quoque Mémpheos et Taphnes constupravérunt te usque ad vérticem.
2	17	Numquid non istud factum est tibi, quia dereliquísti Dóminum Deum tuum eo témpore, quo ducébat te per viam?
2	18	Et nunc quid tibi vis in via Ægýpti, ut bibas aquam túrbidam? et quid tibi cum via Assyriórum, ut bibas aquam flúminis?
2	19	Arguet te malítia tua, et avérsio tua increpábit te. Scito, et vide quia malum et amárum est reliquísse te Dóminum Deum tuum, et non esse timórem mei apud te, dicit Dóminus Deus exercítuum.
2	20	A sǽculo confregísti jugum meum: rupísti víncula mea, et dixísti: Non sérviam. In omni enim colle sublími, et sub omni ligno frondóso tu prosternebáris méretrix.
2	21	Ego autem plantávi te víneam eléctam, omne semen verum: quómodo ergo convérsa es mihi in pravum vínea aliéna?
2	22	Si láveris te nitro, et multiplicáveris tibi herbam borith, maculáta es in iniquitáte tua coram me, dicit Dóminus Deus.
2	23	Quómodo dicis: Non sum pollúta, post Báalim non ambulávi? vide vias tuas in conválle, scito quid féceris: cursor levis éxplicans vias suas.
2	24	Onager assuétus in solitúdine, in desidério ánimæ suæ attráxit ventum amóris sui: nullus avértet eam: omnes, qui quærunt eam, non defícient: in ménstruis ejus invénient eam.
2	25	Próhibe pedem tuum a nuditáte, et guttur tuum a siti. Et dixísti: Desperávi, nequáquam fáciam: adamávi quippe aliénos, et post eos ambulábo.
2	26	Quómodo confúnditur fur quando deprehénditur, sic confúsi sunt domus Israël, ipsi et reges eórum, príncipes, et sacerdótes, et prophétæ eórum,
2	27	dicéntes ligno: Pater meus es tu: et lápidi: Tu me genuísti: vertérunt ad me tergum et non fáciem, et in témpore afflictiónis suæ dicent: Surge, et líbera nos.
2	28	Ubi sunt dii tui, quos fecísti tibi? surgant, et líberent te in témpore afflictiónis tuæ: secúndum númerum quippe civitátum tuárum erant dii tui Juda.
2	29	Quid vultis mecum judício conténdere? omnes dereliquístis me, dicit Dóminus.
2	30	Frustra percússi fílios vestros: disciplínam non recepérunt: devorávit gládius vester prophétas vestros, quasi leo vastátor
2	31	generátio vestra. Vidéte verbum Dómini: numquid solitúdo factus sum Israéli, aut terra serótina? quare ergo dixit pópulus meus: Recéssimus, non veniémus ultra ad te?
2	32	Numquid obliviscétur virgo ornaménti sui, aut sponsa fásciæ pectorális suæ? pópulus vero meus oblítus est mei diébus innúmeris.
2	33	Quid níteris bonam osténdere viam tuam ad quæréndam dilectiónem, quæ ínsuper et malítias tuas docuísti vias tuas,
2	34	et in alis tuis invéntus est sanguis animárum páuperum et innocéntum? non in fossis invéni eos, sed in ómnibus, quæ supra memorávi.
2	35	Et dixísti: Absque peccáto et ínnocens ego sum, et proptérea avertátur furor tuus a me. Ecce ego judício conténdam tecum, eo quod díxeris: Non peccávi.
2	36	Quam vilis facta es nimis, íterans vias tuas! et ab Ægýpto confundéris, sicut confúsa es ab Assur.
2	37	Nam et ab ista egrediéris, et manus tuæ erunt super caput tuum: quóniam obtrívit Dóminus confidéntiam tuam, et nihil habébis prósperum in ea.
3	1	Vulgo dícitur: Si dimíserit vir uxórem suam, et recédens ab eo, dúxerit virum álterum: numquid revertétur ad eam ultra? numquid non pollúta, et contamináta erit múlier illa? tu autem fornicáta es cum amatóribus multis: tamen revértere ad me, dicit Dóminus, et ego suscípiam te.
3	2	Leva óculos tuos in diréctum, et vide ubi non prostráta sis: in viis sedébas, exspéctans eos quasi latro in solitúdine: et polluísti terram in fornicatiónibus tuis, et in malítiis tuis.
3	3	Quam ob rem prohíbitæ sunt stillæ pluviárum, et serótinus imber non fuit: frons mulíeris meretrícis facta est tibi, noluísti erubéscere.
3	4	Ergo saltem ámodo voca me: Pater meus, dux virginitátis meæ tu es:
3	5	numquid irascéris in perpétuum, aut perseverábis in finem? Ecce locúta es, et fecísti mala, et potuísti.
3	6	Et dixit Dóminus ad me in diébus Josíæ regis: Numquid vidísti quæ fécerit aversátrix Israël? ábiit sibímet super omnem montem excélsum, et sub omni ligno frondóso, et fornicáta est ibi.
3	7	Et dixi, cum fecísset hæc ómnia: Ad me revértere: et non est revérsa. Et vidit prævaricátrix soror ejus Juda,
3	8	quia pro eo, quod mœcháta esset aversátrix Israël, dimisíssem eam, et dedíssem ei libéllum repúdii: et non tímuit prævaricátrix Juda soror ejus, sed ábiit, et fornicáta est étiam ipsa.
3	9	Et facilitáte fornicatiónis suæ contaminávit terram, et mœcháta est cum lápide et ligno.
3	10	Et in ómnibus his non est revérsa ad me prævaricátrix soror ejus Juda in toto corde suo, sed in mendácio, ait Dóminus.
3	11	Et dixit Dóminus ad me: Justificávit ánimam suam aversátrix Israël, comparatióne prævaricatrícis Judæ.
3	12	Vade, et clama sermónes istos contra aquilónem, et dices: Revértere aversátrix Israël, ait Dóminus, et non avértam fáciem meam a vobis: quia sanctus ego sum, dicit Dóminus, et non iráscar in perpétuum.
3	13	Verúmtamen scito iniquitátem tuam, quia in Dóminum Deum tuum prævaricáta es: et dispersísti vias tuas aliénis sub omni ligno frondóso, et vocem meam non audísti, ait Dóminus.
3	14	Convertímini fílii reverténtes, dicit Dóminus: quia ego vir vester: et assúmam vos unum de civitáte, et duos de cognatióne, et introdúcam vos in Sion.
3	15	Et dabo vobis pastóres juxta cor meum, et pascent vos sciéntia et doctrína.
3	16	Cumque multiplicáti fuéritis, et crevéritis in terra in diébus illis, ait Dóminus, non dicent ultra: Arca testaménti Dómini: neque ascéndet super cor, neque recordabúntur illíus: nec visitábitur, nec fiet ultra.
3	17	In témpore illo vocábunt Jerúsalem sólium Dómini: et congregabúntur ad eam omnes gentes in nómine Dómini in Jerúsalem, et non ambulábunt post pravitátem cordis sui péssimi.
3	18	In diébus illis ibit domus Juda ad domum Israël, et vénient simul de terra aquilónis ad terram, quam dedi pátribus vestris.
3	19	Ego autem dixi: Quómodo ponam te in fílios, et tríbuam tibi terram desiderábilem, hereditátem præcláram exercítuum géntium? Et dixi: Patrem vocábis me, et post me íngredi non cessábis.
3	20	Sed quómodo si contémnat múlier amatórem suum, sic contémpsit me domus Israël, dicit Dóminus.
3	21	Vox in viis audíta est, plorátus et ululátus filiórum Israël: quóniam iníquam fecérunt viam suam, oblíti sunt Dómini Dei sui.
3	22	Convertímini fílii reverténtes, et sanábo aversiónes vestras. Ecce nos venímus ad te: tu enim es Dóminus Deus noster.
3	23	Vere mendáces erant colles, et multitúdo móntium: vere in Dómino Deo nostro salus Israël.
3	24	Confúsio comédit labórem patrum nostrórum ab adolescéntia nostra, greges eórum, et arménta eórum, fílios eórum, et fílias eórum.
3	25	Dormiémus in confusióne nostra, et opériet nos ignomínia nostra: quóniam Dómino Deo nostro peccávimus nos, et patres nostri, ab adolescéntia nostra usque ad diem hanc: et non audívimus vocem Dómini Dei nostri.
4	1	Si revérteris Israël, ait Dóminus, ad me convértere: si abstúleris offendícula tua a fácie mea, non commovéberis.
4	2	Et jurábis: Vivit Dóminus in veritáte, et in judício, et in justítia: et benedícent eum gentes, ipsúmque laudábunt.
4	3	Hæc enim dicit Dóminus viro Juda et Jerúsalem: Nováte vobis novále, et nolíte sérere super spinas.
4	4	Circumcidímini Dómino, et auférte præpútia córdium vestrórum viri Juda, et habitatóres Jerúsalem: ne forte egrediátur ut ignis indignátio mea, et succendátur, et non sit qui exstínguat, propter malítiam cogitatiónum vestrárum.
4	5	Annuntiáte in Juda, et in Jerúsalem audítum fácite: loquímini, et cánite tuba in terra: clamáte fórtiter, et dícite: Congregámini, et ingrediámur civitátes munítas.
4	6	Leváte signum in Sion: confortámini, nolíte stare: quia malum ego addúco ab aquilóne, et contritiónem magnam.
4	7	Ascéndit leo de cubíli suo, et prædo géntium se levávit: egréssus est de loco suo ut ponat terram tuam in solitúdinem: civitátes tuæ vastabúntur, remanéntes absque habitatóre.
4	8	Super hoc accíngite vos cilíciis, plángite, et ululáte: quia non est avérsa ira furóris Dómini a nobis.
4	9	Et erit in die illa, dicit Dóminus: períbit cor regis, et cor príncipum: et obstupéscent sacerdótes, et prophétæ consternabúntur.
4	10	Et dixi: Heu, heu, heu Dómine Deus, ergóne decepísti pópulum istum et Jerúsalem, dicens: Pax erit vobis: et ecce pervénit gládius usque ad ánimam?
4	11	In témpore illo dicétur pópulo huic et Jerúsalem: Ventus urens in viis, quæ sunt in desérto viæ fíliæ pópuli mei, non ad ventilándum et ad purgándum.
4	12	Spíritus plenus ex his véniet mihi, et nunc ego loquar judícia mea cum eis.
4	13	Ecce quasi nubes ascéndet, et quasi tempéstas currus ejus: velocióres áquilis equi illíus: væ nobis, quóniam vastáti sumus.
4	14	Lava a malítia cor tuum Jerúsalem, ut salva fias: úsquequo morabúntur in te cogitatiónes nóxiæ?
4	15	Vox enim annuntiántis a Dan, et notum faciéntis idólum de monte Ephraim.
4	16	Dícite géntibus: Ecce audítum est in Jerúsalem custódes veníre de terra longínqua, et dare super civitátes Juda vocem suam.
4	17	Quasi custódes agrórum facti sunt super eam in gyro: quia me ad iracúndiam provocávit, dicit Dóminus.
4	18	Viæ tuæ, et cogitatiónes tuæ fecérunt hæc tibi: ista malítia tua, quia amára, quia tétigit cor tuum.
4	19	Ventrem meum, ventrem meum dóleo, sensus cordis mei turbáti sunt in me: non tacébo, quóniam vocem búccinæ audívit ánima mea, clamórem prœ́lii.
4	20	Contrítio super contritiónem vocáta est, et vastáta est omnis terra: repénte vastáta sunt tabernácula mea, súbito pelles meæ.
4	21	Usquequo vidébo fugiéntem, áudiam vocem búccinæ?
4	22	Quia stultus pópulus meus me non cognóvit: fílii insipiéntes sunt et vecórdes: sapiéntes sunt ut fáciant mala, bene autem fácere nesciérunt.
4	23	Aspéxi terram, et ecce vácua erat et níhili: et cælos, et non erat lux in eis.
4	24	Vidi montes, et ecce movebántur: et omnes colles conturbáti sunt.
4	25	Intúitus sum, et non erat homo: et omne volátile cæli recéssit.
4	26	Aspéxi, et ecce Carmélus desértus: et omnes urbes ejus destrúctæ sunt a fácie Dómini, et a fácie iræ furóris ejus.
4	27	Hæc enim dicit Dóminus: Desérta erit omnis terra, sed tamen consummatiónem non fáciam.
4	28	Lugébit terra, et mœrébunt cæli désuper: eo quod locútus sum, cogitávi, et non pœnítuit me, nec avérsus sum ab eo.
4	29	A voce équitis et mitténtis sagíttam fugit omnis cívitas: ingréssi sunt árdua, et ascendérunt rupes: univérsæ urbes derelíctæ sunt, et non hábitat in eis homo.
4	30	Tu autem vastáta quid fácies? cum vestíeris te cóccino, cum ornáta fúeris moníli áureo, et pínxeris stíbio óculos tuos, frustra componéris: contempsérunt te amatóres tui, ánimam tuam quærent.
4	31	Vocem enim quasi parturiéntis audívi, angústias ut puérperæ: vox fíliæ Sion intermoriéntis, expandentísque manus suas: væ mihi, quia defécit ánima mea propter interféctos.
5	1	Circuíte vias Jerúsalem, et aspícite, et consideráte, et quǽrite in platéis ejus, an inveniátis virum faciéntem judícium, et quæréntem fidem: et propítius ero ei.
5	2	Quod si étiam Vivit Dóminus, díxerint: et hoc falso jurábunt.
5	3	Dómine óculi tui respíciunt fidem: percussísti eos, et non doluérunt: attrivísti eos, et renuérunt accípere disciplínam: induravérunt fácies suas supra petram, et noluérunt revérti.
5	4	Ego autem dixi: Fórsitan páuperes sunt et stulti, ignorántes viam Dómini, judícium Dei sui.
5	5	Ibo ígitur ad optimátes, et loquar eis: ipsi enim cognovérunt viam Dómini, judícium Dei sui: et ecce magis hi simul confregérunt jugum, rupérunt víncula.
5	6	Idcírco percússit eos leo de silva, lupus ad vésperam vastávit eos, pardus vígilans super civitátes eórum: omnis, qui egréssus fúerit ex eis, capiétur: quia multiplicátæ sunt prævaricatiónes eórum, confortátæ sunt aversiónes eórum.
5	7	Super quo propítius tibi esse pótero? fílii tui dereliquérunt me, et jurant in his, qui non sunt dii: saturávi eos, et mœcháti sunt, et in domo meretrícis luxuriabántur.
5	8	Equi amatóres et emissárii facti sunt: unusquísque ad uxórem próximi sui hinniébat.
5	9	Numquid super his non visitábo, dicit Dóminus, et in gente tali non ulciscétur ánima mea?
5	10	Ascéndite muros ejus, et dissipáte: consummatiónem autem nolíte fácere: auférte propágines ejus, quia non sunt Dómini.
5	11	Prævaricatióne enim prævaricáta est in me domus Israël, et domus Juda, ait Dóminus.
5	12	Negavérunt Dóminum, et dixérunt: Non est ipse: neque véniet super nos malum: gládium et famem non vidébimus.
5	13	Prophétæ fuérunt in ventum locúti, et respónsum non fuit in eis: hæc ergo evénient illis.
5	14	Hæc dicit Dóminus Deus exercítuum: Quia locúti estis verbum istud, ecce ego do verba mea in ore tuo in ignem, et pópulum istum in ligna, et vorábit eos.
5	15	Ecce ego addúcam super vos gentem de longínquo domus Israël, ait Dóminus: gentem robústam, gentem antíquam, gentem, cujus ignorábis linguam, nec intélliges quid loquátur.
5	16	Pháretra ejus quasi sepúlcrum patens, univérsi fortes.
5	17	Et cómedet ségetes tuas, et panem tuum: devorábit fílios tuos, et fílias tuas: cómedet gregem tuum, et arménta tua: cómedet víneam tuam, et ficum tuam: et cónteret urbes munítas tuas, in quibus tu habes fidúciam, gládio.
5	18	Verúmtamen in diébus illis, ait Dóminus, non fáciam vos in consummatiónem.
5	19	Quod si dixéritis: Quare fecit nobis Dóminus Deus noster hæc ómnia? dices ad eos: Sicut dereliquístis me, et servístis deo aliéno in terra vestra, sic serviétis aliénis in terra non vestra.
5	20	Annuntiáte hoc dómui Jacob, et audítum fácite in Juda, dicéntes:
5	21	Audi pópule stulte, qui non habes cor: qui habéntes óculos non vidétis: et aures, et non audítis.
5	22	Me ergo non timébitis, ait Dóminus, et a fácie mea non dolébitis? Qui pósui arénam términum mari, præcéptum sempitérnum, quod non præteríbit: et commovebúntur, et non póterunt: et intuméscent fluctus ejus, et non transíbunt illud.
5	23	Pópulo autem huic factum est cor incrédulum et exásperans, recessérunt et abiérunt.
5	24	Et non dixérunt in corde suo: Metuámus Dóminum Deum nostrum, qui dat nobis plúviam temporáneam et serótinam in témpore suo, plenitúdinem ánnuæ messis custodiéntem nobis.
5	25	Iniquitátes vestræ declinavérunt hæc, et peccáta vestra prohibuérunt bonum a vobis:
5	26	quia invénti sunt in pópulo meo ímpii insidiántes quasi áucupes, láqueos ponéntes et pédicas ad capiéndos viros.
5	27	Sicut decípula plena ávibus, sic domus eórum plenæ dolo: ídeo magnificáti sunt et ditáti.
5	28	Incrassáti sunt et impinguáti, et præteriérunt sermónes meos péssime. Causam víduæ non judicavérunt, causam pupílli non direxérunt, et judícium páuperum non judicavérunt.
5	29	Numquid super his non visitábo, dicit Dóminus, aut super gentem hujuscémodi non ulciscétur ánima mea?
5	30	Stupor et mirabília facta sunt in terra:
5	31	prophétæ prophetábant mendácium, et sacerdótes applaudébant mánibus suis: et pópulus meus diléxit tália: quid ígitur fiet in novíssimo ejus?
6	1	Confortámini fílii Bénjamin in médio Jerúsalem, et in Thécua clángite búccina, et super Bethácarem leváte vexíllum, quia malum visum est ab aquilóne, et contrítio magna.
6	2	Speciósæ et delicátæ assimilávi fíliam Sion.
6	3	Ad eam vénient pastóres et greges eórum: fixérunt in ea tentória in circúitu: pascet unusquísque eos, qui sub manu sua sunt.
6	4	Sanctificáte super eam bellum: consúrgite, et ascendámus in merídie: væ nobis, quia declinávit dies, quia longióres factæ sunt umbræ vésperi.
6	5	Súrgite, et ascendámus in nocte, et dissipémus domos ejus.
6	6	Quia hæc dicit Dóminus exercítuum: Cǽdite lignum ejus, et fúndite circa Jerúsalem ággerem: hæc est cívitas visitatiónis, omnis calúmnia in médio ejus.
6	7	Sicut frígidam fecit cistérna aquam suam, sic frígidam fecit malítiam suam: iníquitas et vástitas audiétur in ea, coram me semper infírmitas et plaga.
6	8	Erudíre Jerúsalem, ne forte recédat ánima mea a te, ne forte ponam te desértam, terram inhabitábilem.
6	9	Hæc dicit Dóminus exercítuum: Usque ad racémum cólligent quasi in vínea relíquias Israël: convérte manum tuam quasi vindemiátor ad cartállum.
6	10	Cui loquar? et quem contestábor ut áudiat? ecce incircumcísæ aures eórum, et audíre non possunt: ecce verbum Dómini factum est eis in oppróbrium, et non suscípient illud.
6	11	Idcírco furóre Dómini plenus sum, laborávi sústinens: effúnde super párvulum foris, et super consílium júvenum simul: vir enim cum mulíere capiétur, senex cum pleno diérum.
6	12	Et transíbunt domus eórum ad álteros, agri et uxóres páriter: quia exténdam manum meam super habitántes terram, dicit Dóminus.
6	13	A minóre quippe usque ad majórem omnes avarítiæ student, et a prophéta usque ad sacerdótem cuncti fáciunt dolum.
6	14	Et curábant contritiónem fíliæ pópuli mei cum ignomínia, dicéntes: Pax, pax: et non erat pax.
6	15	Confúsi sunt, quia abominatiónem fecérunt: quin pótius confusióne non sunt confúsi, et erubéscere nesciérunt: quam ob rem cadent inter ruéntes: in témpore visitatiónis suæ córruent, dicit Dóminus.
6	16	Hæc dicit Dóminus: State super vias, et vidéte, et interrogáte de sémitis antíquis, quæ sit via bona, et ambuláte in ea: et inveniétis refrigérium animábus vestris. Et dixérunt: Non ambulábimus.
6	17	Et constítui super vos speculatóres. Audíte vocem tubæ. Et dixérunt: Non audiémus.
6	18	Ideo audíte gentes, et cognósce congregátio, quanta ego fáciam eis.
6	19	Audi terra: Ecce ego addúcam mala super pópulum istum, fructum cogitatiónum ejus: quia verba mea non audiérunt, et legem meam projecérunt.
6	20	Ut quid mihi thus de Saba affértis, et cálamum suáve oléntem de terra longínqua? holocautómata vestra non sunt accépta, et víctimæ vestræ non placuérunt mihi.
6	21	Proptérea hæc dicit Dóminus: Ecce ego dabo in pópulum istum ruínas, et ruent in eis patres et fílii simul, vicínus, et próximus períbunt.
6	22	Hæc dicit Dóminus: Ecce pópulus venit de terra aquilónis, et gens magna consúrget a fínibus terræ.
6	23	Sagíttam et scutum arrípiet: crudélis est, et non miserébitur: vox ejus quasi mare sonábit: et super equos ascéndent, præparáti quasi vir ad prœ́lium, advérsum te fília Sion.
6	24	Audívimus famam ejus, dissolútæ sunt manus nostræ: tribulátio apprehéndit nos, dolóres ut parturiéntem.
6	25	Nolíte exíre ad agros, et in via ne ambulétis: quóniam gládius inimíci pavor in circúitu.
6	26	Fília pópuli mei accíngere cilício, et conspérgere cínere: luctum unigéniti fac tibi, planctum amárum, quia repénte véniet vastátor super nos.
6	27	Probatórem dedi te in pópulo meo robústum: et scies, et probábis viam eórum.
6	28	Omnes isti príncipes declinántes, ambulántes fraudulénter, æs et ferrum: univérsi corrúpti sunt.
6	29	Defécit sufflatórium, in igne consúmptum est plumbum, frustra conflávit conflátor: malítiæ enim eórum non sunt consúmptæ.
6	30	Argéntum réprobum vocáte eos, quia Dóminus projécit illos.
7	1	Verbum, quod factum est ad Jeremíam a Dómino, dicens:
7	2	Sta in porta domus Dómini, et prǽdica ibi verbum istud, et dic: Audíte verbum Dómini omnis Juda, qui ingredímini per portas has, ut adorétis Dóminum.
7	3	Hæc dicit Dóminus exercítuum, Deus Israël: Bonas fácite vias vestras, et stúdia vestra: et habitábo vobíscum in loco isto.
7	4	Nolíte confídere in verbis mendácii, dicéntes: Templum Dómini, templum Dómini, templum Dómini est.
7	5	Quóniam si bene direxéritis vias vestras, et stúdia vestra: si fecéritis judícium inter virum et próximum ejus,
7	6	ádvenæ, et pupíllo, et víduæ non fecéritis calúmniam, nec sánguinem innocéntem effudéritis in loco hoc, et post deos aliénos non ambulavéritis in malum vobismetípsis:
7	7	habitábo vobíscum in loco isto: in terra, quam dedi pátribus vestris a sǽculo et usque in sǽculum.
7	8	Ecce vos confíditis vobis in sermónibus mendácii, qui non próderunt vobis:
7	9	furári, occídere, adulterári, juráre mendáciter, libáre Báalim, et ire post deos aliénos, quos ignorátis.
7	10	Et venístis, et stetístis coram me in domo hac, in qua invocátum est nomen meum, et dixístis: Liberáti sumus, eo quod fecérimus omnes abominatiónes istas.
7	11	Numquid ergo spelúnca latrónum facta est domus ista, in qua invocátum est nomen meum in óculis vestris? ego, ego sum: ego vidi, dicit Dóminus.
7	12	Ite ad locum meum in Silo, ubi habitávit nomen meum a princípio: et vidéte quæ fécerim ei propter malítiam pópuli mei Israël:
7	13	et nunc, quia fecístis ómnia ópera hæc, dicit Dóminus, et locútus sum ad vos mane consúrgens, et loquens, et non audístis: et vocávi vos, et non respondístis:
7	14	fáciam dómui huic, in qua invocátum est nomen meum, et in qua vos habétis fidúciam, et loco, quem dedi vobis et pátribus vestris, sicut feci Silo.
7	15	Et projíciam vos a fácie mea sicut projéci omnes fratres vestros, univérsum semen Ephraim.
7	16	Tu ergo noli oráre pro pópulo hoc, nec assúmas pro eis laudem et oratiónem: et non obsístas mihi, quia non exáudiam te.
7	17	Nonne vides quid isti fáciunt in civitátibus Juda, et in platéis Jerúsalem?
7	18	Fílii cólligunt ligna, et patres succéndunt ignem, et mulíeres conspérgunt ádipem, ut fáciant placéntas regínæ cæli, et libent diis aliénis, et me ad iracúndiam próvocent.
7	19	Numquid me ad iracúndiam próvocant, dicit Dóminus? nonne semetípsos in confusiónem vultus sui?
7	20	Ideo hæc dicit Dóminus Deus: Ecce furor meus, et indignátio mea conflátur super locum istum, super viros, et super juménta, et super lignum regiónis, et super fruges terræ, et succendétur, et non exstinguétur.
7	21	Hæc dicit Dóminus exercítuum, Deus Israël: Holocautómata vestra áddite víctimis vestris, et comédite carnes.
7	22	Quia non sum locútus cum pátribus vestris, et non præcépi eis in die, qua edúxi eos de terra Ægýpti, de verbo holocautómatum et victimárum.
7	23	Sed hoc verbum præcépi eis, dicens: Audíte vocem meam, et ero vobis Deus, et vos éritis mihi pópulus: et ambuláte in omni via, quam mandávi vobis, ut bene sit vobis.
7	24	Et non audiérunt, nec inclinavérunt aurem suam: sed abiérunt in voluntátibus, et in pravitáte cordis sui mali: factíque sunt retrórsum et non in ante,
7	25	a die qua egréssi sunt patres eórum de terra Ægýpti usque ad diem hanc. Et misi ad vos omnes servos meos prophétas per diem, consúrgens dilúculo, et mittens.
7	26	Et non audiérunt me, nec inclinavérunt aurem suam: sed induravérunt cervícem suam, et pejus operáti sunt, quam patres eórum.
7	27	Et loquéris ad eos ómnia verba hæc, et non áudient te: et vocábis eos, et non respondébunt tibi.
7	28	Et dices ad eos: Hæc est gens, quæ non audívit vocem Dómini Dei sui, nec recépit disciplínam: périit fides, et abláta est de ore eórum.
7	29	Tonde capíllum tuum, et prójice, et sume in diréctum planctum: quia projécit Dóminus et relíquit generatiónem furóris sui,
7	30	quia fecérunt fílii Juda malum in óculis meis, dicit Dóminus. Posuérunt offendícula sua in domo, in qua invocátum est nomen meum, ut pollúerent eam:
7	31	et ædificavérunt excélsa Topheth, quæ est in valle fílii Ennom: ut incénderent fílios suos et fílias suas igni: quæ non præcépi, nec cogitávi in corde meo.
7	32	Ideo ecce dies vénient, dicit Dóminus, et non dicétur ámplius, Topheth, et Vallis fílii Ennom, sed Vallis interfectiónis: et sepélient in Topheth, eo quod non sit locus.
7	33	Et erit morticínum pópuli hujus in cibos volúcribus cæli, et béstiis terræ, et non erit qui ábigat.
7	34	Et quiéscere fáciam de úrbibus Juda, et de platéis Jerúsalem, vocem gáudii et vocem lætítiæ, vocem sponsi et vocem sponsæ: in desolatiónem enim erit terra.
8	1	In illo témpore, ait Dóminus: Ejícient ossa regum Juda, et ossa príncipum ejus, et ossa sacerdótum, et ossa prophetárum, et ossa eórum, qui habitavérunt Jerúsalem, de sepúlcris suis:
8	2	et expándent ea ad solem, et lunam, et omnem milítiam cæli, quæ dilexérunt, et quibus serviérunt, et post quæ ambulavérunt, et quæ quæsiérunt, et adoravérunt. Non colligéntur, et non sepeliéntur: in sterquilínium super fáciem terræ erunt.
8	3	Et éligent magis mortem quam vitam omnes qui resídui fúerint de cognatióne hac péssima, in univérsis locis, quæ derelícta sunt, ad quæ ejéci eos, dicit Dóminus exercítuum.
8	4	Et dices ad eos: Hæc dicit Dóminus: Numquid qui cadit, non resúrget? et qui avérsus est, non revertétur?
8	5	Quare ergo avérsus est pópulus iste in Jerúsalem aversióne contentiósa? Apprehendérunt mendácium, et noluérunt revérti.
8	6	Atténdi, et auscultávi: nemo quod bonum est lóquitur, nullus est qui agat pœniténtiam super peccáto suo, dicens: Quid feci? omnes convérsi sunt ad cursum suum, quasi equus ímpetu vadens ad prœ́lium.
8	7	Milvus in cælo cognóvit tempus suum: turtur, et hirúndo, et cicónia custodiérunt tempus advéntus sui: pópulus autem meus non cognóvit judícium Dómini.
8	8	Quómodo dícitis: Sapiéntes nos sumus, et lex Dómini nobíscum est? vere mendácium operátus est stylus mendax scribárum.
8	9	Confúsi sunt sapiéntes, pertérriti et capti sunt: verbum enim Dómini projecérunt, et sapiéntia nulla est in eis.
8	10	Proptérea dabo mulíeres eórum éxteris, agros eórum herédibus, quia a mínimo usque ad máximum omnes avarítiam sequúntur: a prophéta usque ad sacerdótem cuncti fáciunt mendácium.
8	11	Et sanábant contritiónem fíliæ pópuli mei ad ignomíniam, dicéntes: Pax, pax: cum non esset pax.
8	12	Confúsi sunt, quia abominatiónem fecérunt: quinímmo confusióne non sunt confúsi, et erubéscere nesciérunt: idcírco cadent inter corruéntes, in témpore visitatiónis suæ córruent, dicit Dóminus.
8	13	Cóngregans congregábo eos, ait Dóminus: non est uva in vítibus, et non sunt ficus in ficúlnea, fólium deflúxit: et dedi eis quæ prætergréssa sunt.
8	14	Quare sedémus? conveníte, et ingrediámur civitátem munítam, et sileámus ibi: quia Dóminus Deus noster silére nos fecit, et potum dedit nobis aquam fellis: peccávimus enim Dómino.
8	15	Exspectávimus pacem, et non erat bonum: tempus medélæ, et ecce formído.
8	16	A Dan audítus est frémitus equórum ejus: a voce hinnítuum pugnatórum ejus commóta est omnis terra: et venérunt, et devoravérunt terram, et plenitúdinem ejus: urbem et habitatóres ejus.
8	17	Quia ecce ego mittam vobis serpéntes régulos, quibus non est incantátio: et mordébunt vos, ait Dóminus.
8	18	Dolor meus super dolórem, in me cor meum mœrens.
8	19	Ecce vox clamóris fíliæ pópuli mei de terra longínqua: Numquid Dóminus non est in Sion? aut rex ejus non est in ea? Quare ergo me ad iracúndiam concitavérunt in sculptílibus suis, et in vanitátibus aliénis?
8	20	Tránsiit messis, finíta est æstas: et nos salváti non sumus.
8	21	Super contritióne fíliæ pópuli mei contrítus sum, et contristátus, stupor obtínuit me.
8	22	Numquid resína non est in Gálaad? aut médicus non est ibi? quare ígitur non est obdúcta cicátrix fíliæ pópuli mei?
9	1	Quis dabit cápiti meo aquam, et óculis meis fontem lacrymárum? et plorábo die ac nocte interféctos fíliæ pópuli mei.
9	2	Quis dabit me in solitúdine diversórium viatórum, et derelínquam pópulum meum, et recédam ab eis? quia omnes adúlteri sunt, cœtus prævaricatórum.
9	3	Et extendérunt linguam suam quasi arcum mendácii et non veritátis: confortáti sunt in terra, quia de malo ad malum egréssi sunt, et me non cognovérunt, dicit Dóminus.
9	4	Unusquísque se a próximo suo custódiat, et in omni fratre suo non hábeat fidúciam: quia omnis frater supplántans supplantábit, et omnis amícus fraudulénter incédet.
9	5	Et vir fratrem suum deridébit, et veritátem non loquéntur: docuérunt enim linguam suam loqui mendácium: ut iníque ágerent laboravérunt.
9	6	Habitátio tua in médio doli: in dolo renuérunt scire me, dicit Dóminus.
9	7	Proptérea hæc dicit Dóminus exercítuum: Ecce ego conflábo, et probábo eos: quid enim áliud fáciam a fácie fíliæ pópuli mei?
9	8	Sagítta vúlnerans lingua eórum, dolum locúta est: in ore suo pacem cum amíco suo lóquitur, et occúlte ponit ei insídias.
9	9	Numquid super his non visitábo, dicit Dóminus? aut in gente hujúsmodi non ulciscétur ánima mea?
9	10	Super montes assúmam fletum ac laméntum, et super speciósa desérti planctum, quóniam incénsa sunt, eo quod non sit vir pertránsiens, et non audiérunt vocem possidéntis: a vólucre cæli usque ad pécora transmigravérunt et recessérunt.
9	11	Et dabo Jerúsalem in acérvos arénæ, et cubília dracónum: et civitátes Juda dabo in desolatiónem, eo quod non sit habitátor.
9	12	Quis est vir sápiens qui intélligat hoc, et ad quem verbum oris Dómini fiat, ut annúntiet istud, quare períerit terra, et exústa sit quasi desértum, eo quod non sit qui pertránseat?
9	13	Et dixit Dóminus: Quia dereliquérunt legem meam quam dedi eis, et non audiérunt vocem meam, et non ambulavérunt in ea:
9	14	et abiérunt post pravitátem cordis sui, et post Báalim, quod didicérunt a pátribus suis.
9	15	Idcírco hæc dicit Dóminus exercítuum, Deus Israël: Ecce ego cibábo pópulum istum absínthio, et potum dabo eis aquam fellis.
9	16	Et dispérgam eos in géntibus, quas non novérunt ipsi et patres eórum: et mittam post eos gládium, donec consumántur.
9	17	Hæc dicit Dóminus exercítuum, Deus Israël: Contemplámini, et vocáte lamentatríces, et véniant: et ad eas, quæ sapiéntes sunt, míttite, et próperent:
9	18	festínent, et assúmant super nos laméntum: dedúcant óculi nostri lácrymas, et pálpebræ nostræ défluant aquis.
9	19	Quia vox lamentatiónis audíta est de Sion: Quómodo vastáti sumus, et confúsi veheménter? quia derelíquimus terram, quóniam dejécta sunt tabernácula nostra.
9	20	Audíte ergo mulíeres verbum Dómini, et assúmant aures vestræ sermónem oris ejus, et docéte fílias vestras laméntum, et unaquǽque próximam suam planctum.
9	21	Quia ascéndit mors per fenéstras nostras: ingréssa est domos nostras, dispérdere párvulos déforis, júvenes de platéis.
9	22	Lóquere: Hæc dicit Dóminus: Et cadet morticínum hóminis quasi stercus super fáciem regiónis, et quasi fœnum post tergum meténtis, et non est qui cólligat.
9	23	Hæc dicit Dóminus: Non gloriétur sápiens in sapiéntia sua, et non gloriétur fortis in fortitúdine sua, et non gloriétur dives in divítiis suis:
9	24	sed in hoc gloriétur, qui gloriátur, scire et nosse me, quia ego sum Dóminus, qui fácio misericórdiam, et judícium, et justítiam in terra: hæc enim placent mihi, ait Dóminus.
9	25	Ecce dies véniunt, dicit Dóminus: et visitábo super omnem, qui circumcísum habet præpútium,
9	26	super Ægýptum, et super Juda, et super Edom, et super fílios Ammon, et super Moab, et super omnes qui attónsi sunt in comam, habitántes in desérto: quia omnes gentes habent præpútium, omnis autem domus Israël incircumcísi sunt corde.
10	1	Audíte verbum, quod locútus est Dóminus super vos domus Israël.
10	2	Hæc dicit Dóminus: Juxta vias géntium nolíte díscere, et a signis cæli nolíte metúere, quæ timent gentes:
10	3	quia leges populórum vanæ sunt: quia lignum de saltu præcídit opus manus artíficis in áscia.
10	4	Argénto et auro decorávit illud: clavis et málleis compégit, ut non dissolvátur.
10	5	In similitúdinem palmæ fabricáta sunt, et non loquéntur: portáta tolléntur, quia incédere non valent: nolíte ergo timére ea, quia nec male possunt fácere, nec bene.
10	6	Non est símilis tui Dómine: magnus es tu, et magnum nomen tuum in fortitúdine.
10	7	Quis non timébit te, o Rex géntium? tuum est enim decus: inter cunctos sapiéntes géntium, et in univérsis regnis eórum, nullus est símilis tui.
10	8	Páriter insipiéntes et fátui probabúntur: doctrína vanitátis eórum lignum est.
10	9	Argéntum involútum de Tharsis affértur, et aurum de Ophaz: opus artíficis et manus ærárii: hyacínthus et púrpura induméntum eórum: opus artíficum univérsa hæc.
10	10	Dóminus autem Deus verus est: ipse Deus vivens, et rex sempitérnus: ab indignatióne ejus commovébitur terra: et non sustinébunt gentes comminatiónem ejus.
10	11	Sic ergo dicétis eis: Dii, qui cælos et terram non fecérunt, péreant de terra, et de his, quæ sub cælo sunt.
10	12	Qui facit terram in fortitúdine sua, prǽparat orbem in sapiéntia sua, et prudéntia sua exténdit cælos.
10	13	Ad vocem suam dat multitúdinem aquárum in cælo, et élevat nébulas ab extremitátibus terræ: fúlgura in plúviam facit, et edúcit ventum de thesáuris suis.
10	14	Stultus factus est omnis homo a sciéntia, confúsus est ártifex omnis in scúlptili: quóniam falsum est quod conflávit, et non est spíritus in eis.
10	15	Vana sunt, et opus risu dignum: in témpore visitatiónis suæ períbunt.
10	16	Non est his símilis pars Jacob: qui enim formávit ómnia, ipse est: et Israël virga hereditátis ejus: Dóminus exercítuum nomen illi.
10	17	Cóngrega de terra confusiónem tuam, quæ hábitas in obsidióne:
10	18	quia hæc dicit Dóminus: Ecce ego longe projíciam habitatóres terræ in hac vice: et tribulábo eos ita ut inveniántur.
10	19	Væ mihi super contritióne mea, péssima plaga mea. Ego autem dixi: Plane hæc infírmitas mea est, et portábo illam.
10	20	Tabernáculum meum vastátum est: omnes funículi mei dirúpti sunt, fílii mei exiérunt a me, et non subsístunt: non est qui exténdat ultra tentórium meum, et érigat pelles meas.
10	21	Quia stulte egérunt pastóres, et Dóminum non quæsiérunt: proptérea non intellexérunt, et omnis grex eórum dispérsus est.
10	22	Vox auditiónis ecce venit, et commótio magna de terra aquilónis: ut ponat civitátes Juda solitúdinem, et habitáculum dracónum.
10	23	Scio Dómine quia non est hóminis via ejus, nec viri est ut ámbulet, et dírigat gressus suos.
10	24	Córripe me Dómine, verúmtamen in judício: et non in furóre tuo, ne forte ad níhilum rédigas me.
10	25	Effúnde indignatiónem tuam super gentes, quæ non cognovérunt te, et super províncias, quæ nomen tuum non invocavérunt: quia comedérunt Jacob, et devoravérunt eum, et consumpsérunt illum, et decus ejus dissipavérunt.
11	1	Verbum, quod factum est a Dómino ad Jeremíam, dicens:
11	2	Audíte verba pacti hujus, et loquímini ad viros Juda, et ad habitatóres Jerúsalem,
11	3	et dices ad eos: Hæc dicit Dóminus Deus Israël: Maledíctus vir, qui non audíerit verba pacti hujus,
11	4	quod præcépi pátribus vestris in die, qua edúxi eos de terra Ægýpti, de fornáce férrea, dicens: Audíte vocem meam, et fácite ómnia, quæ præcípio vobis, et éritis mihi in pópulum, et ego ero vobis in Deum:
11	5	ut súscitem juraméntum, quod jurávi pátribus vestris, datúrum me eis terram fluéntem lacte et melle, sicut est dies hæc. Et respóndi, et dixi: Amen Dómine.
11	6	Et dixit Dóminus ad me: Vociferáre ómnia verba hæc in civitátibus Juda, et foris Jerúsalem, dicens: Audíte verba pacti hujus, et fácite illa:
11	7	quia contéstans contestátus sum patres vestros in die, qua edúxi eos de terra Ægýpti, usque ad diem hanc: mane consúrgens contestátus sum, et dixi: Audíte vocem meam:
11	8	et non audiérunt, nec inclinavérunt aurem suam: sed abiérunt unusquísque in pravitáte cordis sui mali, et indúxi super eos ómnia verba pacti hujus, quod præcépi ut fácerent, et non fecérunt.
11	9	Et dixit Dóminus ad me: Invénta est conjurátio in viris Juda et in habitatóribus Jerúsalem.
11	10	Revérsi sunt ad iniquitátes patrum suórum prióres, qui noluérunt audíre verba mea: et hi ergo abiérunt post deos aliénos, ut servírent eis: írritum fecérunt domus Israël et domus Juda pactum meum, quod pépigi cum pátribus eórum.
11	11	Quam ob rem hæc dicit Dóminus: Ecce ego indúcam super eos mala, de quibus exíre non póterunt: et clamábunt ad me, et non exáudiam eos.
11	12	Et ibunt civitátes Juda et habitatóres Jerúsalem, et clamábunt ad deos, quibus libant, et non salvábunt eos in témpore afflictiónis eórum.
11	13	Secúndum númerum enim civitátum tuárum erant dii tui Juda: et secúndum númerum viárum Jerúsalem, posuísti aras confusiónis, aras ad libándum Báalim.
11	14	Tu ergo noli oráre pro pópulo hoc, et ne assúmas pro eis laudem et oratiónem: quia non exáudiam in témpore clamóris eórum ad me, in témpore afflictiónis eórum.
11	15	Quid est, quod diléctus meus in domo mea fecit scélera multa? numquid carnes sanctæ áuferent a te malítias tuas, in quibus gloriáta es?
11	16	Olívam úberem, pulchram, fructíferam, speciósam vocávit Dóminus nomen tuum: ad vocem loquélæ, grandis exársit ignis in ea, et combústa sunt frutéta ejus.
11	17	Et Dóminus exercítuum qui plantávit te, locútus est super te malum, pro malis domus Israël, et domus Juda, quæ fecérunt sibi ad irritándum me, libántes Báalim.
11	18	Tu autem Dómine demonstrásti mihi, et cognóvi: tunc ostendísti mihi stúdia eórum.
11	19	Et ego quasi agnus mansuétus, qui portátur ad víctimam: et non cognóvi quia cogitavérunt super me consília, dicéntes: Mittámus lignum in panem ejus, et eradámus eum de terra vivéntium, et nomen ejus non memorétur ámplius.
11	20	Tu autem Dómine Sábaoth, qui júdicas juste, et probas renes et corda, vídeam ultiónem tuam ex eis: tibi enim revelávi causam meam.
11	21	Proptérea hæc dicit Dóminus ad viros Anathoth, qui quærunt ánimam tuam, et dicunt: Non prophetábis in nómine Dómini, et non moriéris in mánibus nostris.
11	22	Proptérea hæc dicit Dóminus exercítuum: Ecce ego visitábo super eos: júvenes moriéntur in gládio, fílii eórum, et fíliæ eórum moriéntur in fame.
11	23	Et relíquiæ non erunt ex eis: indúcam enim malum super viros Anathoth, annum visitatiónis eórum.
12	1	Justus quidem tu es Dómine, si dísputem tecum: verúmtamen justa loquar ad te: Quare via impiórum prosperátur: bene est ómnibus, qui prævaricántur, et iníque agunt?
12	2	Plantásti eos, et radícem misérunt: profíciunt, et fáciunt fructum: prope es tu ori eórum, et longe a rénibus eórum.
12	3	Et tu Dómine nosti me, vidísti me, et probásti cor meum tecum: cóngrega eos quasi gregem ad víctimam, et sanctífica eos in die occisiónis.
12	4	Usquequo lugébit terra, et herba omnis regiónis siccábitur, propter malítiam habitántium in ea? consúmptum est ánimal, et vólucre, quóniam dixérunt: Non vidébit novíssima nostra.
12	5	Si cum pedítibus currens laborásti, quómodo conténdere póteris cum equis? cum autem in terra pacis secúrus fúeris, quid fácies in supérbia Jordánis?
12	6	Nam et fratres tui, et domus patris tui, étiam ipsi pugnavérunt advérsum te, et clamavérunt post te plena voce: ne credas eis, cum locúti fúerint tibi bona.
12	7	Relíqui domum meam, dimísi hereditátem meam: dedi diléctam ánimam meam in manu inimicórum ejus.
12	8	Facta est mihi heréditas mea quasi leo in silva: dedit contra me vocem, ídeo odívi eam.
12	9	Numquid avis díscolor heréditas mea mihi? numquid avis tincta per totum? veníte, congregámini omnes béstiæ terræ, properáte ad devorándum.
12	10	Pastóres multi demolíti sunt víneam meam, conculcavérunt partem meam: dedérunt portiónem meam desiderábilem in desértum solitúdinis.
12	11	Posuérunt eam in dissipatiónem, luxítque super me: desolatióne desoláta est omnis terra: quia nullus est qui recógitet corde.
12	12	Super omnes vias desérti venérunt vastatóres, quia gládius Dómini devorábit: ab extrémo terræ usque ad extrémum ejus, non est pax univérsæ carni.
12	13	Seminavérunt tríticum, et spinas messuérunt: hereditátem accepérunt, et non eis próderit: confundémini a frúctibus vestris, propter iram furóris Dómini.
12	14	Hæc dicit Dóminus advérsum omnes vicínos meos péssimos, qui tangunt hereditátem, quam distríbui pópulo meo Israël: Ecce ego evéllam eos de terra sua, et domum Juda evéllam de médio eórum.
12	15	Et cum evúlsero eos, convértar, et miserébor eórum, et redúcam eos: virum ad hereditátem suam, et virum in terram suam.
12	16	Et erit: si erudíti didícerint vias pópuli mei, ut jurent in nómine meo: Vivit Dóminus, sicut docuérunt pópulum meum juráre in Baal: ædificabúntur in médio pópuli mei.
12	17	Quod si non audíerint, evéllam gentem illam evulsióne et perditióne, ait Dóminus.
13	1	Hæc dicit Dóminus ad me: Vade, et pósside tibi lumbáre líneum, et pones illud super lumbos tuos, et in aquam non ínferes illud.
13	2	Et possédi lumbáre juxta verbum Dómini, et pósui circa lumbos meos.
13	3	Et factus est sermo Dómini ad me secúndo, dicens:
13	4	Tolle lumbáre, quod possedísti, quod est circa lumbos tuos: et surgens vade ad Euphráten, et abscónde ibi illud in forámine petræ.
13	5	Et ábii, et abscóndi illud in Euphráte, sicut præcéperat mihi Dóminus.
13	6	Et factum est post dies plúrimos, dixit Dóminus ad me: Surge, vade ad Euphráten: et tolle inde lumbáre, quod præcépi tibi ut abscónderes illud ibi.
13	7	Et ábii ad Euphráten, et fodi, et tuli lumbáre de loco, ubi abscónderam illud: et ecce computrúerat lumbáre, ita ut nulli úsui aptum esset.
13	8	Et factum est verbum Dómini ad me, dicens:
13	9	Hæc dicit Dóminus: Sic putréscere fáciam supérbiam Juda, et supérbiam Jerúsalem multam:
13	10	pópulum istum péssimum, qui nolunt audíre verba mea, et ámbulant in pravitáte cordis sui: abierúntque post deos aliénos ut servírent eis, et adorárent eos: et erunt sicut lumbáre istud, quod nulli úsui aptum est.
13	11	Sicut enim adhǽret lumbáre ad lumbos viri, sic agglutinávi mihi omnem domum Israël, et omnem domum Juda, dicit Dóminus: ut essent mihi in pópulum, et in nomen, et in laudem, et in glóriam: et non audiérunt.
13	12	Dices ergo ad eos sermónem istum: Hæc dicit Dóminus Deus Israël: Omnis lagúncula implébitur vino. Et dicent ad te: Numquid ignorámus quia omnis lagúncula implébitur vino?
13	13	Et dices ad eos: Hæc dicit Dóminus: Ecce ego implébo omnes habitatóres terræ hujus, et reges, qui sedent de stirpe David super thronum ejus, et sacerdótes, et prophétas, et omnes habitatóres Jerúsalem, ebrietáte:
13	14	et dispérgam eos virum a fratre suo, et patres et fílios páriter, ait Dóminus: non parcam, et non concédam: neque miserébor, ut non dispérdam eos.
13	15	Audíte, et áuribus percípite. Nolíte elevári, quia Dóminus locútus est.
13	16	Date Dómino Deo vestro glóriam ántequam contenebréscat, et ántequam offéndant pedes vestri ad montes caliginósos: exspectábitis lucem, et ponet eam in umbram mortis, et in calíginem.
13	17	Quod si hoc non audiéritis, in abscóndito plorábit ánima mea a fácie supérbiæ: plorans plorábit, et dedúcet óculus meus lácrymam, quia captus est grex Dómini.
13	18	Dic regi et dominatríci: Humiliámini, sedéte, quóniam descéndit de cápite vestro coróna glóriæ vestræ.
13	19	Civitátes austri clausæ sunt, et non est qui apériat: transláta est omnis Juda transmigratióne perfécta.
13	20	Leváte óculos vestros et vidéte, qui venítis ab aquilóne: ubi est grex qui datus est tibi, pecus ínclytum tuum?
13	21	Quid dices cum visitáverit te? tu enim docuísti eos advérsum te, et erudísti in caput tuum: numquid non dolóres apprehéndent te, quasi mulíerem parturiéntem?
13	22	Quod si díxeris in corde tuo: Quare venérunt mihi hæc? Propter multitúdinem iniquitátis tuæ reveláta sunt verecundióra tua, pollútæ sunt plantæ tuæ.
13	23	Si mutáre potest Æthiops pellem suam, aut pardus varietátes suas: et vos potéritis benefácere, cum didicéritis malum.
13	24	Et disseminábo eos quasi stípulam, quæ vento raptátur in desérto.
13	25	Hæc sors tua, parsque mensúræ tuæ a me, dicit Dóminus, quia oblíta es mei, et confísa es in mendácio.
13	26	Unde et ego nudávi fémora tua contra fáciem tuam, et appáruit ignomínia tua,
13	27	adultéria tua, et hinnítus tuus, scelus fornicatiónis tuæ: super colles in agro vidi abominatiónes tuas. Væ tibi, Jerúsalem, non mundáberis post me: úsquequo adhuc?
14	1	Quod factum est verbum Dómini ad Jeremíam de sermónibus siccitátis.
14	2	Luxit Judǽa, et portæ ejus corruérunt, et obscurátæ sunt in terra, et clamor Jerúsalem ascéndit.
14	3	Majóres misérunt minóres suos ad aquam: venérunt ad hauriéndum, non invenérunt aquam, reportavérunt vasa sua vácua: confúsi sunt et afflícti, et operuérunt cápita sua.
14	4	Propter terræ vastitátem, quia non venit plúvia in terram, confúsi sunt agrícolæ: operuérunt cápita sua.
14	5	Nam et cerva in agro péperit, et relíquit, quia non erat herba.
14	6	Et ónagri stetérunt in rúpibus, traxérunt ventum quasi dracónes, defecérunt óculi eórum, quia non erat herba.
14	7	Si iniquitátes nostræ respónderint nobis: Dómine fac propter nomen tuum, quóniam multæ sunt aversiónes nostræ, tibi peccávimus.
14	8	Exspectátio Israël, salvátor ejus in témpore tribulatiónis: quare quasi colónus futúrus es in terra, et quasi viátor declínans ad manéndum?
14	9	Quare futúrus es velut vir vagus, ut fortis qui non potest salváre? tu autem in nobis es Dómine, et nomen tuum invocátum est super nos, ne derelínquas nos.
14	10	Hæc dicit Dóminus pópulo huic, qui diléxit movére pedes suos, et non quiévit, et Dómino non plácuit: Nunc recordábitur iniquitátum eórum, et visitábit peccáta eórum.
14	11	Et dixit Dóminus ad me: Noli oráre pro pópulo isto in bonum.
14	12	Cum jejunáverint, non exáudiam preces eórum: et si obtúlerint holocautómata, et víctimas, non suscípiam ea: quóniam gládio, et fame, et peste consúmam eos.
14	13	Et dixi, A a a, Dómine Deus: prophétæ dicunt eis: Non vidébitis gládium, et fames non erit in vobis: sed pacem veram dabit vobis in loco isto.
14	14	Et dicit Dóminus ad me: Falso prophétæ vaticinántur in nómine meo: non misi eos, et non præcépi eis, neque locútus sum ad eos. Visiónem mendácem, et divinatiónem, et frauduléntiam, et seductiónem cordis sui prophétant vobis.
14	15	Idcírco hæc dicit Dóminus de prophétis, qui prophétant in nómine meo, quos ego non misi, dicéntes: Gládius, et fames non erit in terra hac: In gládio et fame consuméntur prophétæ illi.
14	16	Et pópuli, quibus prophétant erunt projécti in viis Jerúsalem præ fame et gládio, et non erit qui sepéliat eos: ipsi et uxóres eórum, fílii et fíliæ eórum: et effúndam super eos malum suum.
14	17	Et dices ad eos verbum istud: Dedúcant óculi mei lácrymam per noctem et diem, et non táceant: quóniam contritióne magna contríta est virgo fília pópuli mei, plaga péssima veheménter.
14	18	Si egréssus fúero ad agros, ecce occísi gládio: et si introíero in civitátem, ecce attenuáti fame. Prophéta quoque et sacérdos abiérunt in terram, quam ignorábant.
14	19	Numquid projíciens abjecísti Judam? aut Sion abomináta est ánima tua? quare ergo percussísti nos, ita ut nulla sit sánitas? exspectávimus pacem, et non est bonum: et tempus curatiónis, et ecce turbátio.
14	20	Cognóvimus Dómine impietátes nostras, iniquitátes patrum nostrórum, quia peccávimus tibi.
14	21	Ne des nos in oppróbrium propter nomen tuum, neque fácias nobis contuméliam sólii glóriæ tuæ: recordáre, ne írritum fácias fœdus tuum nobíscum.
14	22	Numquid sunt in sculptílibus géntium qui pluant? aut cæli possunt dare imbres? nonne tu es Dóminus Deus noster, quem exspectávimus? tu enim fecísti ómnia hæc.
15	1	Et dixit Dóminus ad me: Si stéterit Móyses, et Sámuel coram me, non est ánima mea ad pópulum istum: éjice illos a fácie mea, et egrediántur.
15	2	Quod si díxerint ad te: Quo egrediémur? dices ad eos: Hæc dicit Dóminus: Qui ad mortem, ad mortem: et qui ad gládium, ad gládium: et qui ad famem, ad famem: et qui ad captivitátem, ad captivitátem.
15	3	Et visitábo super eos quátuor spécies, dicit Dóminus: gládium ad occisiónem, et canes ad lacerándum, et volatília cæli et béstias terræ ad devorándum et dissipándum.
15	4	Et dabo eos in fervórem univérsis regnis terræ, propter Manássen fílium Ezechíæ regis Juda, super ómnibus quæ fecit in Jerúsalem.
15	5	Quis enim miserébitur tui Jerúsalem? aut quis contristábitur pro te? aut quis ibit ad rogándum pro pace tua?
15	6	Tu reliquísti me, dicit Dóminus, retrórsum abiísti: et exténdam manum meam super te, et interfíciam te: laborávi rogans.
15	7	Et dispérgam eos ventilábro in portis terræ: interféci et dispérdidi pópulum meum, et tamen a viis suis non sunt revérsi.
15	8	Multiplicátæ sunt mihi víduæ ejus super arénam maris: indúxi eis super matrem adolescéntis vastatórem merídie: misi super civitátes repénte terrórem.
15	9	Infirmáta est quæ péperit septem, defécit ánima ejus: óccidit ei sol, cum adhuc esset dies: confúsa est, et erúbuit: et resíduos ejus in gládium dabo in conspéctu inimicórum eórum, ait Dóminus.
15	10	Væ mihi mater mea: quare genuísti me virum rixæ, virum discórdiæ in univérsa terra? non fœnerávi, nec fœnerávit mihi quisquam: omnes maledícunt mihi.
15	11	Dicit Dóminus: Si non relíquiæ tuæ in bonum, si non occúrri tibi in témpore afflictiónis, et in témpore tribulatiónis advérsus inimícum.
15	12	Numquid fœderábitur ferrum ferro ab aquilóne, et æs?
15	13	Divítias tuas et thesáuros tuos in direptiónem dabo gratis, in ómnibus peccátis tuis, et in ómnibus términis tuis.
15	14	Et addúcam inimícos tuos de terra, quam nescis: quia ignis succénsus est in furóre meo, super vos ardébit.
15	15	Tu scis Dómine, recordáre mei, et vísita me, et tuére me ab his, qui persequúntur me: noli in patiéntia tua suscípere me: scito quóniam sustínui propter te oppróbrium.
15	16	Invénti sunt sermónes tui, et comédi eos, et factum est mihi verbum tuum in gáudium et in lætítiam cordis mei: quóniam invocátum est nomen tuum super me, Dómine Deus exercítuum.
15	17	Non sedi in concílio ludéntium, et gloriátus sum a fácie manus tuæ: solus sedébam, quóniam comminatióne replésti me.
15	18	Quare factus est dolor meus perpétuus, et plaga mea desperábilis rénuit curári? facta est mihi quasi mendácium aquárum infidélium.
15	19	Propter hoc hæc dicit Dóminus: Si convérteris, convértam te, et ante fáciem meam stabis: et si separáveris pretiósum a vili, quasi os meum eris: converténtur ipsi ad te, et tu non convertéris ad eos.
15	20	Et dabo te pópulo huic in murum ǽreum fortem: et bellábunt advérsum te, et non prævalébunt: quia ego tecum sum ut salvem te, et éruam te, dicit Dóminus.
15	21	Et liberábo te de manu pessimórum, et rédimam te de manu fórtium.
16	1	Et factum est verbum Dómini ad me, dicens:
16	2	Non accípies uxórem, et non erunt tibi fílii, et fíliæ in loco isto.
16	3	Quia hæc dicit Dóminus super fílios et fílias, qui generántur in loco isto, et super matres eórum, quæ genuérunt eos: et super patres eórum, de quorum stirpe sunt nati in terra hac:
16	4	Mórtibus ægrotatiónum moriéntur: non plangéntur, et non sepeliéntur, in sterquilínium super fáciem terræ erunt: et gládio, et fame consuméntur: et erit cadáver eórum in escam volatílibus cæli, et béstiis terræ.
16	5	Hæc enim dicit Dóminus: Ne ingrediáris domum convívii, neque vadas ad plangéndum, neque consoléris eos: quia ábstuli pacem meam a pópulo isto, dicit Dóminus, misericórdiam et miseratiónes.
16	6	Et moriéntur grandes et parvi in terra ista: non sepeliéntur, neque plangéntur, et non se incídent, neque calvítium fiet pro eis.
16	7	Et non frangent inter eos lugénti panem ad consolándum super mórtuo, et non dabunt eis potum cálicis ad consolándum super patre suo et matre.
16	8	Et domum convívii non ingrediáris, ut sédeas cum eis, et cómedas, et bibas:
16	9	quia hæc dicit Dóminus exercítuum, Deus Israël: Ecce ego áuferam de loco isto, in óculis vestris, et in diébus vestris, vocem gáudii et vocem lætítiæ, vocem sponsi et vocem sponsæ.
16	10	Et cum annuntiáveris pópulo huic ómnia verba hæc, et díxerint tibi: Quare locútus est Dóminus super nos omne malum grande istud? quæ iníquitas nostra? et quod peccátum nostrum, quod peccávimus Dómino Deo nostro?
16	11	Dices ad eos: Quia dereliquérunt me patres vestri, ait Dóminus: et abiérunt post deos aliénos, et serviérunt eis, et adoravérunt eos: et me dereliquérunt, et legem meam non custodiérunt.
16	12	Sed et vos pejus operáti estis quam patres vestri: ecce enim ámbulat unusquísque post pravitátem cordis sui mali, ut me non áudiat.
16	13	Et ejíciam vos de terra hac in terram, quam ignorátis vos, et patres vestri: et serviétis ibi diis aliénis, die ac nocte, qui non dabunt vobis réquiem.
16	14	Proptérea ecce dies véniunt, dicit Dóminus, et non dicétur ultra: Vivit Dóminus, qui edúxit fílios Israël de terra Ægýpti,
16	15	sed, Vivit Dóminus, qui edúxit fílios Israël de terra aquilónis, et de univérsis terris, ad quas ejéci eos: et redúcam eos in terram suam, quam dedi pátribus eórum.
16	16	Ecce ego mittam piscatóres multos, dicit Dóminus, et piscabúntur eos: et post hæc mittam eis multos venatóres, et venabúntur eos de omni monte, et de omni colle, et de cavérnis petrárum.
16	17	Quia óculi mei super omnes vias eórum: non sunt abscónditæ a fácie mea, et non fuit occultáta iníquitas eórum ab óculis meis.
16	18	Et reddam primum dúplices iniquitátes, et peccáta eórum: quia contaminavérunt terram meam in morticínis idolórum suórum, et abominatiónibus suis implevérunt hereditátem meam.
16	19	Dómine fortitúdo mea, et robur meum, et refúgium meum in die tribulatiónis: ad te gentes vénient ab extrémis terræ, et dicent: Vere mendácium possedérunt patres nostri, vanitátem, quæ eis non prófuit.
16	20	Numquid fáciet sibi homo deos, et ipsi non sunt dii?
16	21	Idcírco ecce ego osténdam eis per vicem hanc, osténdam eis manum meam, et virtútem meam: et scient quia nomen mihi Dóminus.
17	1	Peccátum Juda scriptum est stylo férreo in ungue adamántino, exarátum super latitúdinem cordis eórum, et in córnibus arárum eórum.
17	2	Cum recordáti fúerint fílii eórum arárum suárum, et lucórum suórum, lignorúmque frondéntium, in móntibus excélsis,
17	3	sacrificántes in agro: fortitúdinem tuam, et omnes thesáuros tuos in direptiónem dabo, excélsa tua propter peccáta in univérsis fínibus tuis.
17	4	Et relinquéris sola ab hereditáte tua, quam dedi tibi: et servíre te fáciam inimícis tuis in terra, quam ignóras: quóniam ignem succendísti in furóre meo, usque in ætérnum ardébit.
17	5	Hæc dicit Dóminus: Maledíctus homo, qui confídit in hómine, et ponit carnem bráchium suum, et a Dómino recédit cor ejus.
17	6	Erit enim quasi myrícæ in desérto, et non vidébit cum vénerit bonum: sed habitábit in siccitáte in desérto, in terra salsúginis et inhabitábili.
17	7	Benedíctus vir, qui confídit in Dómino, et erit Dóminus fidúcia ejus.
17	8	Et erit quasi lignum quod transplantátur super aquas, quod ad humórem mittit radíces suas: et non timébit cum vénerit æstus. Et erit fólium ejus víride, et in témpore siccitátis non erit sollícitum, nec aliquándo désinet fácere fructum.
17	9	Pravum est cor ómnium, et inscrutábile: quis cognóscet illud?
17	10	Ego Dóminus scrutans cor, et probans renes: qui do unicuíque juxta viam suam, et juxta fructum adinventiónum suárum.
17	11	Perdix fovit quæ non péperit: fecit divítias, et non in judício: in dimídio diérum suórum derelínquet eas, et in novíssimo suo erit insípiens.
17	12	Sólium glóriæ altitúdinis a princípio, locus sanctificatiónis nostræ:
17	13	exspectátio Israël Dómine: omnes, qui te derelínquunt confundéntur: recedéntes a te, in terra scribéntur: quóniam dereliquérunt venam aquárum vivéntium Dóminum.
17	14	Sana me Dómine, et sanábor: salvum me fac, et salvus ero: quóniam laus mea tu es.
17	15	Ecce ipsi dicunt ad me: Ubi est verbum Dómini? véniat.
17	16	Et ego non sum turbátus, te pastórem sequens: et diem hóminis non desiderávi, tu scis: quod egréssum est de lábiis meis, rectum in conspéctu tuo fuit.
17	17	Non sis tu mihi formídini: spes mea tu in die afflictiónis.
17	18	Confundántur qui me persequúntur, et non confúndar ego: páveant illi, et non páveam ego: induc super eos diem afflictiónis, et dúplici contritióne cóntere eos.
17	19	Hæc dicit Dóminus ad me: Vade, et sta in porta filiórum pópuli, per quam ingrediúntur reges Juda, et egrediúntur, et in cunctis portis Jerúsalem:
17	20	et dices ad eos: Audíte verbum Dómini reges Juda, et omnis Juda, cunctíque habitatóres Jerúsalem, qui ingredímini per portas istas.
17	21	Hæc dicit Dóminus: Custodíte ánimas vestras, et nolíte portáre póndera in die sábbati, nec inferátis per portas Jerúsalem.
17	22	Et nolíte ejícere ónera de dómibus vestris in die sábbati, et omne opus non faciétis: sanctificáte diem sábbati, sicut præcépi pátribus vestris.
17	23	Et non audiérunt, nec inclinavérunt aurem suam: sed induravérunt cervícem suam, ne audírent me, et ne accíperent disciplínam.
17	24	Et erit: si audiéritis me, dicit Dóminus, ut non inferátis ónera per portas civitátis hujus in die sábbati: et si sanctificavéritis diem sábbati, ne faciátis in eo omne opus:
17	25	ingrediéntur per portas civitátis hujus reges et príncipes, sedéntes super sólium David, et ascendéntes in cúrribus et equis, ipsi et príncipes eórum, viri Juda, et habitatóres Jerúsalem: et habitábitur cívitas hæc in sempitérnum.
17	26	Et vénient de civitátibus Juda, et de circúitu Jerúsalem, et de terra Bénjamin, et de campéstribus, et de montuósis, et ab austro, portántes holocáustum, et víctimam, et sacrifícium, et thus, et ínferent oblatiónem in domum Dómini.
17	27	Si autem non audiéritis me ut sanctificétis diem sábbati, et ne portétis onus, et ne inferátis per portas Jerúsalem in die sábbati: succéndam ignem in portis ejus, et devorábit domos Jerúsalem, et non exstinguétur.
18	1	Verbum quod factum est ad Jeremíam a Dómino, dicens:
18	2	Surge, et descénde in domum fíguli, et ibi áudies verba mea.
18	3	Et descéndi in domum fíguli, et ecce ipse faciébat opus super rotam.
18	4	Et dissipátum est vas, quod ipse faciébat e luto mánibus suis: conversúsque fecit illud vas álterum, sicut placúerat in óculis ejus ut fáceret.
18	5	Et factum est verbum Dómini ad me, dicens:
18	6	Numquid sicut fígulus iste, non pótero vobis fácere, domus Israël, ait Dóminus? ecce sicut lutum in manu fíguli, sic vos in manu mea, domus Israël.
18	7	Repénte loquar advérsum gentem et advérsus regnum, ut eradícem, et déstruam, et dispérdam illud.
18	8	Si pœniténtiam égerit gens illa a malo suo, quod locútus sum advérsus eam: agam et ego pœniténtiam super malo, quod cogitávi ut fácerem ei.
18	9	Et súbito loquar de gente et de regno, ut ædíficem et plantem illud.
18	10	Si fécerit malum in óculis meis, ut non áudiat vocem meam: pœniténtiam agam super bono, quod locútus sum ut fácerem ei.
18	11	Nunc ergo dic viro Juda, et habitatóribus Jerúsalem, dicens: Hæc dicit Dóminus: Ecce ego fingo contra vos malum, et cógito contra vos cogitatiónem: revertátur unusquísque a via sua mala, et dirígite vias vestras et stúdia vestra.
18	12	Qui dixérunt: Desperávimus: post cogitatiónes enim nostras íbimus, et unusquísque pravitátem cordis sui mali faciémus.
18	13	Ideo hæc dicit Dóminus: Interrogáte gentes: Quis audívit tália horribília, quæ fecit nimis virgo Israël?
18	14	Numquid defíciet de petra agri nix Líbani? aut evélli possunt aquæ erumpéntes frígidæ, et defluéntes?
18	15	Quia oblítus est mei pópulus meus, frustra libántes, et impingéntes in viis suis, in sémitis sǽculi, ut ambulárent per eas in itínere non trito:
18	16	ut fíeret terra eórum in desolatiónem, et in síbilum sempitérnum: omnis, qui præteríerit per eam, obstupéscet, et movébit caput suum.
18	17	Sicut ventus urens dispérgam eos coram inimíco: dorsum, et non fáciem osténdam eis in die perditiónis eórum.
18	18	Et dixérunt: Veníte, et cogitémus contra Jeremíam cogitatiónes: non enim períbit lex a sacerdóte, neque consílium a sapiénte, nec sermo a prophéta: veníte, et percutiámus eum lingua, et non attendámus ad univérsos sermónes ejus.
18	19	Atténde Dómine ad me, et audi vocem adversariórum meórum.
18	20	Numquid rédditur pro bono malum, quia fodérunt fóveam ánimæ meæ? Recordáre quod stéterim in conspéctu tuo ut lóquerer pro eis bonum, et avérterem indignatiónem tuam ab eis.
18	21	Proptérea da fílios eórum in famem, et deduc eos in manus gládii: fiant uxóres eórum absque líberis, et víduæ: et viri eárum interficiántur morte: júvenes eórum confodiántur gládio in prœ́lio.
18	22	Audiátur clamor de dómibus eórum: addúces enim super eos latrónem repénte, quia fodérunt fóveam ut cáperent me, et láqueos abscondérunt pédibus meis.
18	23	Tu autem Dómine scis omne consílium eórum advérsum me in mortem: ne propitiéris iniquitáti eórum, et peccátum eórum a fácie tua non deleátur: fiant corruéntes in conspéctu tuo, in témpore furóris tui abútere eis.
19	1	Hæc dicit Dóminus: Vade, et áccipe lagúnculam fíguli tésteam a senióribus pópuli, et a senióribus sacerdótum:
19	2	et egrédere ad vallem fílii Ennom, quæ est juxta intróitum portæ fíctilis: et prædicábis ibi verba, quæ ego loquar ad te.
19	3	Et dices: Audíte verbum Dómini reges Juda, et habitatóres Jerúsalem: hæc dicit Dóminus exercítuum, Deus Israël: Ecce ego indúcam afflictiónem super locum istum, ita ut omnis qui audíerit illam, tínniant aures ejus:
19	4	eo quod derelíquerint me, et aliénum fécerint locum istum: et libavérunt in eo diis aliénis, quos nesciérunt, ipsi et patres eórum, et reges Juda: et replevérunt locum istum sánguine innocéntum.
19	5	Et ædificavérunt excélsa Báalim ad comburéndos fílios suos igni in holocáustum Báalim: quæ non præcépi, nec locútus sum, nec ascendérunt in cor meum.
19	6	Proptérea ecce dies véniunt, dicit Dóminus: et non vocábitur ámplius locus iste Topheth, et Vallis fílii Ennom, sed Vallis occisiónis.
19	7	Et dissipábo consílium Juda et Jerúsalem in loco isto: et subvértam eos gládio in conspéctu inimicórum suórum, et in manu quæréntium ánimas eórum: et dabo cadávera eórum escam volatílibus cæli, et béstiis terræ.
19	8	Et ponam civitátem hanc in stupórem, et in síbilum: omnis, qui præteríerit per eam obstupéscet, et sibilábit super univérsa plaga ejus.
19	9	Et cibábo eos cárnibus filiórum suórum, et cárnibus filiárum suárum: et unusquísque carnem amíci sui cómedet in obsidióne, et in angústia, in qua conclúdent eos inimíci eórum, et qui quærunt ánimas eórum.
19	10	Et cónteres lagúnculam in óculis virórum, qui ibunt tecum:
19	11	et dices ad eos: Hæc dicit Dóminus exercítuum: Sic cónteram pópulum istum, et civitátem istam, sicut contéritur vas fíguli, quod non potest ultra instaurári: et in Topheth sepeliéntur, eo quod non sit álius locus ad sepeliéndum.
19	12	Sic fáciam loco huic, ait Dóminus, et habitatóribus ejus, et ponam civitátem istam sicut Topheth.
19	13	Et erunt domus Jerúsalem, et domus regum Juda, sicut locus Topheth, immúndæ: omnes domus, in quarum domátibus sacrificavérunt omni milítiæ cæli, et libavérunt libámina diis aliénis.
19	14	Venit autem Jeremías de Topheth, quo míserat eum Dóminus ad prophetándum, et stetit in átrio domus Dómini, et dixit ad omnem pópulum:
19	15	Hæc dicit Dóminus exercítuum, Deus Israël: Ecce ego indúcam super civitátem hanc, et super omnes urbes ejus, univérsa mala, quæ locútus sum advérsum eam: quóniam induravérunt cervícem suam ut non audírent sermónes meos.
20	1	Et audívit Phassur fílius Emmer sacérdos, qui constitútus erat princeps in domo Dómini, Jeremíam prophetántem sermónes istos.
20	2	Et percússit Phassur Jeremíam prophétam, et misit eum in nervum, quod erat in porta Bénjamin superióri, in domo Dómini.
20	3	Cumque illuxísset in crástinum, edúxit Phassur Jeremíam de nervo: et dixit ad eum Jeremías: Non Phassur vocávit Dóminus nomen tuum, sed pavórem úndique.
20	4	Quia hæc dicit Dóminus: Ecce ego dabo te in pavórem, te et omnes amícos tuos: et córruent gládio inimicórum suórum, et óculi tui vidébunt: et omnem Judam dabo in manum regis Babylónis, et tradúcet eos in Babylónem, et percútiet eos gládio.
20	5	Et dabo univérsam substántiam civitátis hujus, et omnem labórem ejus, omnéque prétium, et cunctos thesáuros regum Juda dabo in manu inimicórum eórum: et dirípient eos, et tollent, et ducent in Babylónem.
20	6	Tu autem Phassur, et omnes habitatóres domus tuæ, íbitis in captivitátem: et in Babylónem vénies, et ibi moriéris, ibíque sepeliéris tu, et omnes amíci tui, quibus prophetásti mendácium.
20	7	Seduxísti me Dómine, et sedúctus sum: fórtior me fuísti, et invaluísti: factus sum in derísum tota die, omnes subsánnant me.
20	8	Quia jam olim loquor, vocíferans iniquitátem, et vastitátem clámito: et factus est mihi sermo Dómini in oppróbrium, et in derísum tota die.
20	9	Et dixi: Non recordábor ejus, neque loquar ultra in nómine illíus: et factus est in corde meo quasi ignis exǽstuans, clausúsque in óssibus meis: et deféci, ferre non sústinens.
20	10	Audívi enim contumélias multórum, et terrórem in circúitu: Persequímini, et persequámur eum: ab ómnibus viris, qui erant pacífici mei, et custodiéntes latus meum: si quo modo decipiátur, et prævaleámus advérsus eum, et consequámur ultiónem ex eo.
20	11	Dóminus autem mecum est, quasi bellátor fortis: idcírco qui persequúntur me cadent, et infírmi erunt: confundéntur veheménter, quia non intellexérunt oppróbrium sempitérnum, quod numquam delébitur.
20	12	Et tu Dómine exercítuum, probátor justi, qui vides renes et cor: vídeam quæso ultiónem tuam ex eis: tibi enim revelávi causam meam.
20	13	Cantáte Dómino, laudáte Dóminum: quia liberávit ánimam páuperis de manu malórum.
20	14	Maledícta dies, in qua natus sum: dies, in qua péperit me mater mea, non sit benedícta.
20	15	Maledíctus vir, qui annuntiávit patri meo, dicens: Natus est tibi puer másculus: et quasi gáudio lætificávit eum.
20	16	Sit homo ille ut sunt civitátes, quas subvértit Dóminus, et non pœnítuit eum: áudiat clamórem mane, et ululátum in témpore meridiáno:
20	17	qui non me interfécit a vulva, ut fíeret mihi mater mea sepúlcrum, et vulva ejus concéptus ætérnus.
20	18	Quare de vulva egréssus sum, ut vidérem labórem et dolórem, et consumeréntur in confusióne dies mei?
21	1	Verbum, quod factum est ad Jeremíam a Dómino, quando misit ad eum rex Sedecías Phassur fílium Melchíæ, et Sophoníam fílium Maasíæ sacerdótem, dicens:
21	2	Intérroga pro nobis Dóminum, quia Nabuchodónosor, rex Babylónis, prœliátur advérsum nos: si forte fáciat Dóminus nobíscum secúndum ómnia mirabília sua, et recédat a nobis.
21	3	Et dixit Jeremías ad eos: Sic dicétis Sedecíæ:
21	4	Hæc dicit Dóminus Deus Israël: Ecce ego convértam vasa belli quæ in mánibus vestris sunt, et quibus vos pugnátis advérsum regem Babylónis, et Chaldǽos, qui óbsident vos in circúitu murórum: et congregábo ea in médio civitátis hujus.
21	5	Et debellábo ego vos in manu exténta, et in bráchio forti, et in furóre, et in indignatióne, et in ira grandi.
21	6	Et percútiam habitatóres civitátis hujus, hómines et béstiæ pestiléntia magna moriéntur.
21	7	Et post hæc, ait Dóminus, dabo Sedecíam regem Juda, et servos ejus, et pópulum ejus, et qui derelícti sunt in civitáte hac a peste, et gládio, et fame, in manu Nabuchodónosor regis Babylónis, et in manu inimicórum eórum, et in manu quæréntium ánimam eórum: et percútiet eos in ore gládii, et non flectétur, neque parcet, nec miserébitur.
21	8	Et ad pópulum hunc dices: Hæc dicit Dóminus: Ecce ego do coram vobis viam vitæ, et viam mortis.
21	9	Qui habitáverit in urbe hac moriétur gládio, et fame, et peste: qui autem egréssus fúerit, et transfúgerit ad Chaldǽos, qui óbsident vos, vivet, et erit ei ánima sua quasi spólium.
21	10	Pósui enim fáciem meam super civitátem hanc in malum, et non in bonum, ait Dóminus: in manu regis Babylónis dábitur, et exúret eam igni.
21	11	Et dómui regis Juda: Audíte verbum Dómini,
21	12	domus David, hæc dicit Dóminus: Judicáte mane judícium, et erúite vi oppréssum de manu calumniántis: ne forte egrediátur ut ignis indignátio mea, et succendátur, et non sit qui exstínguat, propter malítiam studiórum vestrórum.
21	13	Ecce ego ad te, habitatrícem vallis sólidæ atque campéstris, ait Dóminus: qui dícitis: Quis percútiet nos? et quis ingrediétur domos nostras?
21	14	Et visitábo super vos juxta fructum studiórum vestrórum, dicit Dóminus: et succéndam ignem in saltu ejus, et devorábit ómnia in circúitu ejus.
22	1	Hæc dicit Dóminus: Descénde in domum regis Juda, et loquéris ibi verbum hoc,
22	2	et dices: Audi verbum Dómini rex Juda, qui sedes super sólium David: tu et servi tui, et pópulus tuus, qui ingredímini per portas istas.
22	3	Hæc dicit Dóminus: Fácite judícium et justítiam, et liberáte vi oppréssum de manu calumniatóris: et ádvenam, et pupíllum, et víduam nolíte contristáre, neque opprimátis iníque, et sánguinem innocéntem ne effundátis in loco isto.
22	4	Si enim faciéntes fecéritis verbum istud, ingrediéntur per portas domus hujus reges sedéntes de génere David super thronum ejus, et ascendéntes currus et equos, ipsi et servi, et pópulus eórum.
22	5	Quod si non audiéritis verba hæc: in memetípso jurávi, dicit Dóminus, quia in solitúdinem erit domus hæc.
22	6	Quia hæc dicit Dóminus super domum regis Juda: Gálaad tu mihi caput Líbani: si non posúero te solitúdinem, urbes inhabitábiles.
22	7	Et sanctificábo super te interficiéntem virum et arma ejus: et succídent eléctas cedros tuas, et præcipitábunt in ignem.
22	8	Et pertransíbunt gentes multæ per civitátem hanc, et dicet unusquísque próximo suo: Quare fecit Dóminus sic civitáti huic grandi?
22	9	Et respondébunt: Eo quod derelíquerint pactum Dómini Dei sui, et adoráverint deos aliénos, et servíerint eis.
22	10	Nolíte flere mórtuum, neque lugeátis super eum fletu: plángite eum, qui egréditur, quia non revertétur ultra, nec vidébit terram nativitátis suæ.
22	11	Quia hæc dicit Dóminus ad Sellum fílium Josíæ regem Juda, qui regnávit pro Josía patre suo, qui egréssus est de loco isto: Non revertétur huc ámplius,
22	12	sed in loco, ad quem tránstuli eum, ibi moriétur, et terram istam non vidébit ámplius.
22	13	Væ qui ædíficat domum suam in injustítia, et cœnácula sua non in judício: amícum suum ópprimet frustra, et mercédem ejus non reddet ei.
22	14	Qui dicit: Ædificábo mihi domum latam, et cœnácula spatiósa: qui áperit sibi fenéstras, et facit laqueária cédrina, pingítque sinópide.
22	15	Numquid regnábis, quóniam confers te cedro? pater tuus numquid non comédit et bibit, et fecit judícium et justítiam tunc cum bene erat ei?
22	16	Judicávit causam páuperis et egéni in bonum suum: numquid non ídeo quia cognóvit me, dicit Dóminus?
22	17	Tui vero óculi et cor ad avarítiam, et ad sánguinem innocéntem fundéndum, et ad calúmniam, et ad cursum mali óperis.
22	18	Proptérea hæc dicit Dóminus ad Jóakim, fílium Josíæ, regem Juda: Non plangent eum: Væ frater et væ soror: non concrepábunt ei: Væ dómine, et væ ínclyte.
22	19	Sepultúra ásini sepeliétur, putrefáctus et projéctus extra portas Jerúsalem.
22	20	Ascénde Líbanum, et clama, et in Basan da vocem tuam: et clama ad transeúntes, quia contríti sunt omnes amatóres tui.
22	21	Locútus sum ad te in abundántia tua, et dixísti: Non áudiam: hæc est via tua ab adolescéntia tua, quia non audísti vocem meam.
22	22	Omnes pastóres tuos pascet ventus, et amatóres tui in captivitátem ibunt: et tunc confundéris, et erubésces ab omni malítia tua.
22	23	Quæ sedes in Líbano, et nidíficas in cedris, quómodo congemuísti cum veníssent tibi dolóres, quasi dolóres parturiéntis?
22	24	Vivo ego, dicit Dóminus: quia si fúerit Jechonías fílius Jóakim regis Juda, ánnulus in manu déxtera mea, inde evéllam eum.
22	25	Et dabo te in manu quæréntium ánimam tuam, et in manu quorum tu formídas fáciem, et in manu Nabuchodónosor regis Babylónis, et in manu Chaldæórum.
22	26	Et mittam te, et matrem tuam, quæ génuit te, in terram aliénam, in qua nati non estis, ibíque moriémini:
22	27	et in terram, ad quam ipsi levant ánimam suam ut revertántur illuc, non reverténtur.
22	28	Numquid vas fíctile atque contrítum vir iste Jechonías? numquid vas absque omni voluptáte? quare abjécti sunt ipse et semen ejus, et projécti in terram, quam ignoravérunt?
22	29	Terra, terra, terra, audi sermónem Dómini.
22	30	Hæc dicit Dóminus: Scribe virum istum stérilem, virum, qui in diébus suis non prosperábitur: nec enim erit de sémine ejus vir, qui sédeat super sólium David, et potestátem hábeat ultra in Juda.
23	1	Væ pastóribus, qui dispérdunt et dilácerant gregem páscuæ meæ, dicit Dóminus.
23	2	Ideo hæc dicit Dóminus Deus Israël ad pastóres, qui pascunt pópulum meum: Vos dispersístis gregem meum, et ejecístis eos, et non visitástis eos: ecce ego visitábo super vos malítiam studiórum vestrórum, ait Dóminus.
23	3	Et ego congregábo relíquias gregis mei de ómnibus terris, ad quas ejécero eos illuc: et convértam eos ad rura sua: et crescent et multiplicabúntur.
23	4	Et suscitábo super eos pastóres, et pascent eos: non formidábunt ultra, et non pavébunt: et nullus quærétur ex número, dicit Dóminus.
23	5	Ecce dies véniunt, dicit Dóminus, et suscitábo David germen justum: et regnábit rex, et sápiens erit: et fáciet judícium et justítiam in terra.
23	6	In diébus illis salvábitur Juda, et Israël habitábit confidénter: et hoc est nomen quod vocábunt eum, Dóminus justus noster.
23	7	Propter hoc ecce dies véniunt, dicit Dóminus, et non dicent ultra: Vivit Dóminus, qui edúxit fílios Israël de terra Ægýpti:
23	8	sed: Vivit Dóminus, qui edúxit et addúxit semen domus Israël de terra aquilónis, et de cunctis terris, ad quas ejéceram eos illuc, et habitábunt in terra sua.
23	9	Ad prophétas: Contrítum est cor meum in médio mei, contremuérunt ómnia ossa mea: factus sum quasi vir ébrius, et quasi homo mádidus a vino, a fácie Dómini, et a fácie verbórum sanctórum ejus.
23	10	Quia adúlteris repléta est terra, quia a fácie maledictiónis luxit terra, arefácta sunt arva desérti: factus est cursus eórum malus, et fortitúdo eórum dissímilis.
23	11	Prophéta namque et sacérdos pollúti sunt: et in domo mea invéni malum eórum, ait Dóminus.
23	12	Idcírco via eórum erit quasi lúbricum in ténebris: impelléntur enim, et córruent in ea: áfferam enim super eos mala, annum visitatiónis eórum, ait Dóminus.
23	13	Et in prophétis Samaríæ vidi fatuitátem: prophetábant in Baal, et decipiébant pópulum meum Israël.
23	14	Et in prophétis Jerúsalem vidi similitúdinem adulterántium, et iter mendácii: et confortavérunt manus pessimórum, ut non converterétur unusquísque a malítia sua: facti sunt mihi omnes ut Sódoma, et habitatóres ejus quasi Gomórrha.
23	15	Proptérea hæc dicit Dóminus exercítuum ad prophétas: Ecce ego cibábo eos absínthio, et potábo eos felle: a prophétis enim Jerúsalem egréssa est pollútio super omnem terram.
23	16	Hæc dicit Dóminus exercítuum: Nolíte audíre verba prophetárum, qui prophétant vobis, et decípiunt vos: visiónem cordis sui loquúntur, non de ore Dómini.
23	17	Dicunt his, qui blasphémant me: Locútus est Dóminus: Pax erit vobis: et omni, qui ámbulat in pravitáte cordis sui, dixérunt: Non véniet super vos malum.
23	18	Quis enim áffuit in consílio Dómini, et vidit et audívit sermónem ejus? quis considerávit verbum illíus, et audívit?
23	19	Ecce turbo Domínicæ indignatiónis egrediétur, et tempéstas erúmpens super caput impiórum véniet.
23	20	Non revertétur furor Dómini usque dum fáciat, et usque dum cómpleat cogitatiónem cordis sui: in novíssimis diébus intelligétis consílium ejus.
23	21	Non mittébam prophétas, et ipsi currébant: non loquébar ad eos, et ipsi prophetábant.
23	22	Si stetíssent in consílio meo, et nota fecíssent verba mea pópulo meo, avertíssem útique eos a via sua mala, et a cogitatiónibus suis péssimis.
23	23	Putásne Deus e vicíno ego sum, dicit Dóminus, et non Deus de longe?
23	24	Si occultábitur vir in abscónditis, et ego non vidébo eum, dicit Dóminus? numquid non cælum et terram ego ímpleo, dicit Dóminus?
23	25	Audívi quæ dixérunt prophétæ, prophetántes in nómine meo mendácium, atque dicéntes: Somniávi, somniávi.
23	26	Usquequo istud est in corde prophetárum vaticinántium mendácium, et prophetántium seductiónes cordis sui?
23	27	Qui volunt fácere ut obliviscátur pópulus meus nóminis mei propter sómnia eórum, quæ narrat unusquísque ad próximum suum: sicut oblíti sunt patres eórum nóminis mei propter Baal.
23	28	Prophéta qui habet sómnium, narret sómnium: et qui habet sermónem meum, loquátur sermónem meum vere: quid páleis ad tríticum, dicit Dóminus?
23	29	Numquid non verba mea sunt quasi ignis, dicit Dóminus, et quasi málleus cónterens petram?
23	30	Proptérea ecce ego ad prophétas, ait Dóminus, qui furántur verba mea unusquísque a próximo suo.
23	31	Ecce ego ad prophétas, ait Dóminus, qui assúmunt linguas suas, et aiunt: Dicit Dóminus.
23	32	Ecce ego ad prophétas somniántes mendácium, ait Dóminus, qui narravérunt ea, et seduxérunt pópulum meum in mendácio suo, et in miráculis suis: cum ego non misíssem eos, nec mandássem eis, qui nihil profuérunt pópulo huic, dicit Dóminus.
23	33	Si ígitur interrogáverit te pópulus iste, vel prophéta, aut sacérdos, dicens: Quod est onus Dómini? dices ad eos: Vos estis onus: projíciam quippe vos, dicit Dóminus.
23	34	Et prophéta, et sacérdos, et pópulus qui dicit: Onus Dómini: visitábo super virum illum, et super domum ejus.
23	35	Hæc dicétis unusquísque ad próximum, et ad fratrem suum: Quid respóndit Dóminus? et quid locútus est Dóminus?
23	36	Et onus Dómini ultra non memorábitur: quia onus erit unicuíque sermo suus: et pervertístis verba Dei vivéntis, Dómini exercítuum Dei nostri.
23	37	Hæc dices ad prophétam: Quid respóndit tibi Dóminus? et quid locútus est Dóminus?
23	38	Si autem onus Dómini dixéritis: propter hoc hæc dicit Dóminus: Quia dixístis sermónem istum: Onus Dómini: et misi ad vos, dicens: Nolíte dícere: Onus Dómini:
23	39	proptérea ecce ego tollam vos portans, et derelínquam vos, et civitátem, quam dedi vobis et pátribus vestris, a fácie mea.
23	40	Et dabo vos in oppróbrium sempitérnum, et in ignomíniam ætérnam, quæ numquam oblivióne delébitur.
24	1	Osténdit mihi Dóminus: et ecce duo cálathi pleni ficis, pósiti ante templum Dómini, postquam tránstulit Nabuchodónosor rex Babylónis Jechoníam fílium Jóakim, regem Juda, et príncipes ejus, et fabrum, et inclusórem de Jerúsalem, et addúxit eos in Babylónem.
24	2	Cálathus unus ficus bonas habébat nimis, ut solent ficus esse primi témporis: et cálathus unus ficus habébat malas nimis, quæ cómedi non póterant, eo quod essent malæ.
24	3	Et dixit Dóminus ad me: Quid tu vides Jeremía? Et dixi: Ficus, ficus bonas, bonas valde: et malas, malas valde: quæ cómedi non possunt, eo quod sint malæ.
24	4	Et factum est verbum Dómini ad me, dicens:
24	5	Hæc dicit Dóminus Deus Israël: Sicut ficus hæ bonæ, sic cognóscam transmigratiónem Juda, quam emísi de loco isto in terram Chaldæórum, in bonum.
24	6	Et ponam óculos meos super eos ad placándum, et redúcam eos in terram hanc: et ædificábo eos, et non déstruam: et plantábo eos, et non evéllam.
24	7	Et dabo eis cor ut sciant me, quia ego sum Dóminus: et erunt mihi in pópulum, et ego ero eis in Deum, quia reverténtur ad me in toto corde suo.
24	8	Et sicut ficus péssimæ, quæ cómedi non possunt, eo quod sint malæ, hæc dicit Dóminus: Sic dabo Sedecíam regem Juda, et príncipes ejus, et réliquos de Jerúsalem, qui remansérunt in urbe hac, et qui hábitant in terra Ægýpti.
24	9	Et dabo eos in vexatiónem, afflictionémque ómnibus regnis terræ: in oppróbrium, et in parábolam, et in provérbium, et in maledictiónem in univérsis locis, ad quæ ejéci eos.
24	10	Et mittam in eis gládium, et famem, et pestem: donec consumántur de terra, quam dedi eis, et pátribus eórum.
25	1	Verbum, quod factum est ad Jeremíam de omni pópulo Juda, in anno quarto Jóakim fílii Josíæ regis Juda (ipse est annus primus Nabuchodónosor regis Babylónis),
25	2	quod locútus est Jeremías prophéta ad omnem pópulum Juda, et ad univérsos habitatóres Jerúsalem, dicens:
25	3	A tertiodécimo anno Josíæ fílii Amon regis Juda, usque ad diem hanc, iste tértius et vigésimus annus, factum est verbum Dómini ad me, et locútus sum ad vos, de nocte consúrgens et loquens, et non audístis.
25	4	Et misit Dóminus ad vos omnes servos suos prophétas, consúrgens dilúculo, mitténsque: et non audístis, neque inclinástis aures vestras ut audirétis,
25	5	cum díceret: Revertímini unusquísque a via sua mala, et a péssimis cogitatiónibus vestris: et habitábitis in terra, quam dedit Dóminus vobis, et pátribus vestris, a sǽculo et usque in sǽculum.
25	6	Et nolíte ire post deos aliénos, ut serviátis eis, adoretísque eos: neque me ad iracúndiam provocétis in opéribus mánuum vestrárum, et non afflígam vos.
25	7	Et non audístis me, dicit Dóminus, ut me ad iracúndiam provocarétis in opéribus mánuum vestrárum, in malum vestrum.
25	8	Proptérea hæc dicit Dóminus exercítuum: Pro eo quod non audístis verba mea,
25	9	ecce ego mittam et assúmam univérsas cognatiónes aquilónis, ait Dóminus, et Nabuchodónosor regem Babylónis servum meum: et addúcam eos super terram istam, et super habitatóres ejus, et super omnes natiónes, quæ in circúitu illíus sunt: et interfíciam eos, et ponam eos in stupórem et in síbilum, et in solitúdines sempitérnas.
25	10	Perdámque ex eis vocem gáudii, et vocem lætítiæ, vocem sponsi, et vocem sponsæ, vocem molæ, et lumen lucérnæ.
25	11	Et erit univérsa terra hæc in solitúdinem, et in stupórem: et sérvient omnes gentes istæ regi Babylónis septuagínta annis.
25	12	Cumque impléti fúerint septuagínta anni, visitábo super regem Babylónis, et super gentem illam, dicit Dóminus, iniquitátem eórum, et super terram Chaldæórum: et ponam illam in solitúdines sempitérnas.
25	13	Et addúcam super terram illam ómnia verba mea, quæ locútus sum contra eam, omne quod scriptum est in libro isto, quæcúmque prophetávit Jeremías advérsum omnes gentes:
25	14	quia serviérunt eis, cum essent gentes multæ, et reges magni: et reddam eis secúndum ópera eórum, et secúndum facta mánuum suárum.
25	15	Quia sic dicit Dóminus exercítuum, Deus Israël: Sume cálicem vini furóris hujus de manu mea, et propinábis de illo cunctis géntibus, ad quas ego mittam te.
25	16	Et bibent, et turbabúntur, et insánient a fácie gládii, quem ego mittam inter eos.
25	17	Et accépi cálicem de manu Dómini, et propinávi cunctis géntibus, ad quas misit me Dóminus:
25	18	Jerúsalem, et civitátibus Juda, et régibus ejus, et princípibus ejus: ut darem eos in solitúdinem, et in stupórem, et in síbilum, et in maledictiónem, sicut est dies ista:
25	19	Pharaóni regi Ægýpti, et servis ejus, et princípibus ejus, et omni pópulo ejus:
25	20	et univérsis generáliter: cunctis régibus terræ Ausítidis, et cunctis régibus terræ Philísthiim, et Ascalóni, et Gazæ, et Accaron, et relíquiis Azóti,
25	21	et Idumǽæ, et Moab, et fíliis Ammon:
25	22	et cunctis régibus Tyri, et univérsis régibus Sidónis, et régibus terræ insulárum, qui sunt trans mare:
25	23	et Dedan, et Thema, et Buz, et univérsis, qui attónsi sunt in comam:
25	24	et cunctis régibus Arábiæ, et cunctis régibus occidéntis, qui hábitant in desérto:
25	25	et cunctis régibus Zambri, et cunctis régibus Elam, et cunctis régibus Medórum:
25	26	cunctis quoque régibus aquilónis, de prope et de longe, unicuíque contra fratrem suum: et ómnibus regnis terræ, quæ super fáciem ejus sunt: et rex Sesach bibet post eos.
25	27	Et dices ad eos: Hæc dicit Dóminus exercítuum, Deus Israël: Bíbite, et inebriámini, et vómite: et cádite, neque surgátis a fácie gládii, quem ego mittam inter vos.
25	28	Cumque nolúerint accípere cálicem de manu tua ut bibant, dices ad eos: Hæc dicit Dóminus exercítuum: Bibéntes bibétis:
25	29	quia ecce in civitáte, in qua invocátum est nomen meum, ego incípiam afflígere, et vos quasi innocéntes et immúnes éritis? non éritis immúnes: gládium enim ego voco super omnes habitatóres terræ, dicit Dóminus exercítuum.
25	30	Et tu prophetábis ad eos ómnia verba hæc, et dices ad illos: Dóminus de excélso rúgiet, et de habitáculo sancto suo dabit vocem suam: rúgiens rúgiet super decórem suum: celéuma quasi calcántium concinétur advérsus omnes habitatóres terræ.
25	31	Pervénit sónitus usque ad extréma terræ, quia judícium Dómino cum géntibus: judicátur ipse cum omni carne, ímpios trádidi gládio, dicit Dóminus.
25	32	Hæc dicit Dóminus exercítuum: Ecce afflíctio egrediétur de gente in gentem, et turbo magnus egrediétur a summitátibus terræ.
25	33	Et erunt interfécti Dómini in die illa, a summo terræ usque ad summum ejus: non plangéntur, et non colligéntur, neque sepeliéntur: in sterquilínium super fáciem terræ jacébunt.
25	34	Ululáte pastóres, et clamáte, et aspérgite vos cínere, optimátes gregis: quia compléti sunt dies vestri ut interficiámini, et dissipatiónes vestræ, et cadétis quasi vasa pretiósa.
25	35	Et períbit fuga a pastóribus, et salvátio ab optimátibus gregis.
25	36	Vox clamóris pastórum, et ululátus optimátum gregis: quia vastávit Dóminus páscua eórum.
25	37	Et conticuérunt arva pacis a fácie iræ furóris Dómini.
25	38	Derelíquit quasi leo umbráculum suum, quia facta est terra eórum in desolatiónem a fácie iræ colúmbæ, et a fácie iræ furóris Dómini.
26	1	In princípio regni Jóakim fílii Josíæ regis Juda, factum est verbum istud a Dómino, dicens:
26	2	Hæc dicit Dóminus: Sta in átrio domus Dómini, et loquéris ad omnes civitátes Juda, de quibus véniunt ut adórent in domo Dómini, univérsos sermónes, quos ego mandávi tibi ut loquáris ad eos: noli subtráhere verbum,
26	3	si forte áudiant, et convertántur unusquísque a via sua mala: et pœníteat me mali, quod cógito fácere eis propter malítiam studiórum eórum.
26	4	Et dices ad eos: Hæc dicit Dóminus: Si non audiéritis me, ut ambulétis in lege mea, quam dedi vobis,
26	5	ut audiátis sermónes servórum meórum prophetárum, quos ego misi ad vos de nocte consúrgens, et dírigens, et non audístis:
26	6	dabo domum istam sicut Silo, et urbem hanc dabo in maledictiónem cunctis géntibus terræ.
26	7	Et audiérunt sacerdótes, et prophétæ, et omnis pópulus Jeremíam loquéntem verba hæc in domo Dómini.
26	8	Cumque complésset Jeremías loquens ómnia, quæ præcéperat ei Dóminus ut loquerétur ad univérsum pópulum, apprehendérunt eum sacerdótes, et prophétæ, et omnis pópulus, dicens: Morte moriátur.
26	9	Quare prophetávit in nómine Dómini, dicens: Sicut Silo erit domus hæc, et urbs ista desolábitur, eo quod non sit habitátor? Et congregátus est omnis pópulus advérsus Jeremíam in domo Dómini.
26	10	Et audiérunt príncipes Juda verba hæc, et ascendérunt de domo regis in domum Dómini, et sedérunt in intróitu portæ domus Dómini novæ.
26	11	Et locúti sunt sacerdótes et prophétæ ad príncipes, et ad omnem pópulum, dicéntes: Judícium mortis est viro huic: quia prophetávit advérsus civitátem istam, sicut audístis áuribus vestris.
26	12	Et ait Jeremías ad omnes príncipes, et ad univérsum pópulum, dicens: Dóminus misit me ut prophetárem ad domum istam, et ad civitátem hanc, ómnia verba quæ audístis.
26	13	Nunc ergo bonas fácite vias vestras et stúdia vestra, et audíte vocem Dómini Dei vestri: et pœnitébit Dóminum mali, quod locútus est advérsum vos.
26	14	Ego autem ecce in mánibus vestris sum: fácite mihi quod bonum et rectum est in óculis vestris:
26	15	verúmtamen scitóte et cognóscite quod si occidéritis me, sánguinem innocéntem tradétis contra vosmetípsos, et contra civitátem istam, et habitatóres ejus: in veritáte enim misit me Dóminus ad vos, ut lóquerer in áuribus vestris ómnia verba hæc.
26	16	Et dixérunt príncipes, et omnis pópulus, ad sacerdótes, et ad prophétas: Non est viro huic judícium mortis, quia in nómine Dómini Dei nostri locútus est ad nos.
26	17	Surrexérunt ergo viri de senióribus terræ, et dixérunt ad omnem cœtum pópuli, loquéntes:
26	18	Michǽas de Morásthi fuit prophéta in diébus Ezechíæ regis Juda, et ait ad omnem pópulum Juda, dicens: Hæc dicit Dóminus exercítuum: Sion quasi ager arábitur, et Jerúsalem in acérvum lápidum erit, et mons domus in excélsa silvárum.
26	19	Numquid morte condemnávit eum Ezechías rex Juda, et omnis Juda? numquid non timuérunt Dóminum, et deprecáti sunt fáciem Dómini: et pœnítuit Dóminum mali, quod locútus fúerat advérsum eos? Itaque nos fácimus malum grande contra ánimas nostras.
26	20	Fuit quoque vir prophétans in nómine Dómini, Urías fílius Sémei de Cariathíarim, et prophetávit advérsus civitátem istam, et advérsus terram hanc, juxta ómnia verba Jeremíæ.
26	21	Et audívit rex Jóakim, et omnes poténtes, et príncipes ejus verba hæc: et quæsívit rex interfícere eum. Et audívit Urías, et tímuit, fugítque et ingréssus est Ægýptum.
26	22	Et misit rex Jóakim viros in Ægýptum, Elnathan fílium Achobor, et viros cum eo, in Ægýptum.
26	23	Et eduxérunt Uríam de Ægýpto, et adduxérunt eum ad regem Jóakim, et percússit eum gládio: et projécit cadáver ejus in sepúlcris vulgi ignóbilis.
26	24	Igitur manus Ahicam fílii Saphan fuit cum Jeremía, ut non traderétur in manus pópuli, et interfícerent eum.
27	1	In princípio regni Jóakim fílii Josíæ regis Juda, factum est verbum istud ad Jeremíam a Dómino, dicens:
27	2	Hæc dicit Dóminus ad me: Fac tibi víncula et caténas, et pones eas in collo tuo.
27	3	Et mittes eas ad regem Edom, et ad regem Moab, et ad regem filiórum Ammon, et ad regem Tyri, et ad regem Sidónis: in manu nuntiórum, qui venérunt Jerúsalem ad Sedecíam regem Juda.
27	4	Et præcípies eis ut ad dóminos suos loquántur: Hæc dicit Dóminus exercítuum, Deus Israël: Hæc dicétis ad dóminos vestros:
27	5	Ego feci terram, et hómines, et juménta, quæ sunt super fáciem terræ, in fortitúdine mea magna, et in bráchio meo exténto: et dedi eam ei, qui plácuit in óculis meis.
27	6	Et nunc ítaque ego dedi omnes terras istas in manu Nabuchodónosor regis Babylónis servi mei: ínsuper et béstias agri dedi ei, ut sérviant illi.
27	7	Et sérvient ei omnes gentes, et fílio ejus, et fílio fílii ejus: donec véniat tempus terræ ejus et ipsíus: et sérvient ei gentes multæ, et reges magni.
27	8	Gens autem et regnum, quod non servíerit Nabuchodónosor regi Babylónis, et quicúmque non curváverit collum suum sub jugo regis Babylónis, in gládio, et in fame, et in peste visitábo super gentem illam, ait Dóminus: donec consúmam eos in manu ejus.
27	9	Vos ergo nolíte audíre prophétas vestros, et divínos, et somniatóres, et áugures, et maléficos, qui dicunt vobis: Non serviétis regi Babylónis.
27	10	Quia mendácium prophétant vobis: ut longe vos fáciant de terra vestra, et ejíciant vos, et pereátis.
27	11	Porro gens, quæ subjécerit cervícem suam sub jugo regis Babylónis, et servíerit ei: dimíttam eam in terra sua, dicit Dóminus, et colet eam, et habitábit in ea.
27	12	Et ad Sedecíam regem Juda locútus sum secúndum ómnia verba hæc, dicens: Subjícite colla vestra sub jugo regis Babylónis, et servíte ei, et pópulo ejus, et vivétis.
27	13	Quare moriémini tu et pópulus tuus gládio, et fame, et peste, sicut locútus est Dóminus ad gentem, quæ servíre nolúerit regi Babylónis?
27	14	Nolíte audíre verba prophetárum dicéntium vobis: Non serviétis regi Babylónis: quia mendácium ipsi loquúntur vobis.
27	15	Quia non misi eos, ait Dóminus, et ipsi prophétant in nómine meo mendáciter: ut ejíciant vos, et pereátis tam vos, quam prophétæ, qui vaticinántur vobis.
27	16	Et ad sacerdótes, et ad pópulum istum locútus sum, dicens: Hæc dicit Dóminus: Nolíte audíre verba prophetárum vestrórum, qui prophétant vobis, dicéntes: Ecce vasa Dómini reverténtur de Babylóne nunc cito, mendácium enim prophétant vobis.
27	17	Nolíte ergo audíre eos, sed servíte regi Babylónis, ut vivátis: quare datur hæc cívitas in solitúdinem?
27	18	Et si prophétæ sunt, et est verbum Dómini in eis: occúrrant Dómino exercítuum, ut non véniant vasa, quæ derelícta fúerant in domo Dómini, et in domo regis Juda, et in Jerúsalem, in Babylónem.
27	19	Quia hæc dicit Dóminus exercítuum ad colúmnas, et ad mare, et ad bases, et ad réliqua vasórum, quæ remansérunt in civitáte hac:
27	20	quæ non tulit Nabuchodónosor rex Babylónis, cum transférret Jechoníam fílium Jóakim regem Juda de Jerúsalem in Babylónem, et omnes optimátes Juda et Jerúsalem.
27	21	Quia hæc dicit Dóminus exercítuum Deus Israël ad vasa, quæ derelícta sunt in domo Dómini, et in domo regis Juda et Jerúsalem:
27	22	In Babylónem transferéntur, et ibi erunt usque ad diem visitatiónis suæ, dicit Dóminus, et afférri fáciam ea, et restítui in loco isto.
28	1	Et factum est in anno illo, in princípio regni Sedecíæ regis Juda, in anno quarto, in mense quinto, dixit ad me Hananías fílius Azur, prophéta de Gábaon, in domo Dómini, coram sacerdótibus et omni pópulo, dicens:
28	2	Hæc dicit Dóminus exercítuum, Deus Israël: Contrívi jugum regis Babylónis.
28	3	Adhuc duo anni diérum, et ego reférri fáciam ad locum istum ómnia vasa domus Dómini, quæ tulit Nabuchodónosor rex Babylónis de loco isto, et tránstulit ea in Babylónem.
28	4	Et Jechoníam fílium Jóakim regem Juda, et omnem transmigratiónem Juda, qui ingréssi sunt in Babylónem, ego convértam ad locum istum, ait Dóminus: cónteram enim jugum regis Babylónis.
28	5	Et dixit Jeremías prophéta ad Hananíam prophétam, in óculis sacerdótum, et in óculis omnis pópuli, qui stabat in domo Dómini:
28	6	et ait Jeremías prophéta: Amen, sic fáciat Dóminus: súscitet Dóminus verba tua, quæ prophetásti: ut referántur vasa in domum Dómini, et omnis transmigrátio de Babylóne ad locum istum.
28	7	Verúmtamen audi verbum hoc, quod ego loquor in áuribus tuis, et in áuribus univérsi pópuli:
28	8	Prophétæ, qui fuérunt ante me et ante te ab inítio, et prophetavérunt super terras multas, et super regna magna de prœ́lio, et de afflictióne, et de fame.
28	9	Prophéta, qui vaticinátus est pacem: cum vénerit verbum ejus, sciétur prophéta, quem misit Dóminus in veritáte.
28	10	Et tulit Hananías prophéta caténam de collo Jeremíæ prophétæ, et confrégit eam.
28	11	Et ait Hananías in conspéctu omnis pópuli, dicens: Hæc dicit Dóminus: Sic confríngam jugum Nabuchodónosor regis Babylónis, post duos annos diérum de collo ómnium géntium.
28	12	Et ábiit Jeremías prophéta in viam suam. Et factum est verbum Dómini ad Jeremíam, postquam confrégit Hananías prophéta caténam de collo Jeremíæ prophétæ, dicens:
28	13	Vade, et dices Hananíæ: Hæc dicit Dóminus: Caténas lígneas contrivísti: et fácies pro eis caténas férreas.
28	14	Quia hæc dicit Dóminus exercítuum, Deus Israël: Jugum férreum pósui super collum cunctárum géntium istárum, ut sérviant Nabuchodónosor regi Babylónis, et sérvient ei: ínsuper et béstias terræ dedi ei.
28	15	Et dixit Jeremías prophéta ad Hananíam prophétam: Audi Hananía: non misit te Dóminus, et tu confídere fecísti pópulum istum in mendácio.
28	16	Idcírco hæc dicit Dóminus: Ecce ego mittam te a fácie terræ: hoc anno moriéris: advérsum enim Dóminum locútus es.
28	17	Et mórtuus est Hananías prophéta in anno illo, mense séptimo.
29	1	Et hæc sunt verba libri, quem misit Jeremías prophéta de Jerúsalem ad relíquias seniórum transmigratiónis, et ad sacerdótes, et ad prophétas, et ad omnem pópulum, quem tradúxerat Nabuchodónosor de Jerúsalem in Babylónem:
29	2	postquam egréssus est Jechonías rex, et dómina, et eunúchi, et príncipes Juda et Jerúsalem, et faber et inclúsor, de Jerúsalem:
29	3	in manu Elasa fílii Saphan, et Gamaríæ fílii Helcíæ, quos misit Sedecías rex Juda ad Nabuchodónosor regem Babylónis in Babylónem, dicens:
29	4	Hæc dicit Dóminus exercítuum Deus Israël omni transmigratióni, quam tránstuli de Jerúsalem in Babylónem:
29	5	Ædificáte domos, et habitáte: et plantáte hortos, et comédite fructum eórum.
29	6	Accípite uxóres, et generáte fílios et fílias: et date fíliis vestris uxóres, et fílias vestras date viris, et páriant fílios et fílias: et multiplicámini ibi, et nolíte esse pauci número.
29	7	Et quǽrite pacem civitátis, ad quam transmigráre vos feci: et oráte pro ea ad Dóminum: quia in pace illíus erit pax vobis.
29	8	Hæc enim dicit Dóminus exercítuum, Deus Israël: Non vos sedúcant prophétæ vestri, qui sunt in médio vestrum, et divíni vestri, et ne attendátis ad sómnia vestra, quæ vos somniátis:
29	9	quia falso ipsi prophétant vobis in nómine meo: et non misi eos, dicit Dóminus.
29	10	Quia hæc dicit Dóminus: Cum cœ́perint impléri in Babylóne septuagínta anni, visitábo vos, et suscitábo super vos verbum meum bonum, ut redúcam vos ad locum istum.
29	11	Ego enim scio cogitatiónes, quas ego cógito super vos, ait Dóminus, cogitatiónes pacis, et non afflictiónis, ut dem vobis finem et patiéntiam.
29	12	Et invocábitis me, et íbitis: et orábitis me, et ego exáudiam vos.
29	13	Quærétis me, et inveniétis: cum quæsiéritis me in toto corde vestro.
29	14	Et invéniar a vobis, ait Dóminus: et redúcam captivitátem vestram, et congregábo vos de univérsis géntibus, et de cunctis locis, ad quæ éxpuli vos, dicit Dóminus: et revérti vos fáciam de loco, ad quem transmigráre vos feci.
29	15	Quia dixístis: Suscitávit nobis Dóminus prophétas in Babylóne:
29	16	quia hæc dicit Dóminus ad regem, qui sedet super sólium David, et ad omnem pópulum habitatórem urbis hujus, ad fratres vestros, qui non sunt egréssi vobíscum in transmigratiónem:
29	17	Hæc dicit Dóminus exercítuum: Ecce mittam in eos gládium, et famem, et pestem: et ponam eos quasi ficus malas, quæ cómedi non possunt, eo quod péssimæ sint.
29	18	Et pérsequar eos in gládio, et in fame, et in pestiléntia: et dabo eos in vexatiónem univérsis regnis terræ: in maledictiónem, et in stupórem, et in síbilum, et in oppróbrium cunctis géntibus, ad quas ego ejéci eos:
29	19	eo quod non audíerint verba mea, dicit Dóminus, quæ misi ad eos per servos meos prophétas, de nocte consúrgens et mittens: et non audístis, dicit Dóminus.
29	20	Vos ergo audíte verbum Dómini omnis transmigrátio, quam emísi de Jerúsalem in Babylónem.
29	21	Hæc dicit Dóminus exercítuum, Deus Israël, ad Achab fílium Cóliæ, et ad Sedecíam fílium Maasíæ, qui prophétant vobis in nómine meo mendáciter: Ecce ego tradam eos in manus Nabuchodónosor regis Babylónis, et percútiet eos in óculis vestris.
29	22	Et assumétur ex eis maledíctio omni transmigratióni Juda, quæ est in Babylóne, dicéntium: Ponat te Dóminus sicut Sedecíam et sicut Achab, quos frixit rex Babylónis in igne:
29	23	pro eo quod fécerint stultítiam in Israël, et mœcháti sunt in uxóres amicórum suórum, et locúti sunt verbum in nómine meo mendáciter, quod non mandávi eis: ego sum judex et testis, dicit Dóminus.
29	24	Et ad Semeíam Nehelamíten dices:
29	25	Hæc dicit Dóminus exercítuum, Deus Israël: Pro eo quod misísti in nómine tuo libros ad omnem pópulum, qui est in Jerúsalem, et ad Sophoníam fílium Maasíæ sacerdótem, et ad univérsos sacerdótes, dicens:
29	26	Dóminus dedit te sacerdótem pro Jójade sacerdóte, ut sis dux in domo Dómini, super omnem virum arreptítium et prophetántem, ut mittas eum in nervum et in cárcerem.
29	27	Et nunc quare non increpásti Jeremíam Anathothíten, qui prophétat vobis?
29	28	Quia super hoc misit in Babylónem ad nos, dicens: Longum est: ædificáte domos, et habitáte: et plantáte hortos, et comédite fructus eórum.
29	29	Legit ergo Sophonías sacérdos librum istum in áuribus Jeremíæ prophétæ.
29	30	Et factum est verbum Dómini ad Jeremíam, dicens:
29	31	Mitte ad omnem transmigratiónem, dicens: Hæc dicit Dóminus ad Semeíam Nehelamíten: Pro eo quod prophetávit vobis Semeías, et ego non misi eum, et fecit vos confídere in mendácio:
29	32	idcírco hæc dicit Dóminus: Ecce ego visitábo super Semeíam Nehelamíten, et super semen ejus: non erit ei vir sedens in médio pópuli hujus, et non vidébit bonum, quod ego fáciam pópulo meo, ait Dóminus, quia prævaricatiónem locútus est advérsus Dóminum.
30	1	Hoc verbum, quod factum est ad Jeremíam a Dómino, dicens:
30	2	Hæc dicit Dóminus Deus Israël, dicens: Scribe tibi ómnia verba, quæ locútus sum ad te, in libro.
30	3	Ecce enim dies véniunt, dicit Dóminus, et convértam conversiónem pópuli mei Israël et Juda, ait Dóminus: et convértam eos ad terram, quam dedi pátribus eórum, et possidébunt eam.
30	4	Et hæc verba, quæ locútus est Dóminus ad Israël et ad Judam:
30	5	Quóniam hæc dicit Dóminus: Vocem terróris audívimus: formído, et non est pax.
30	6	Interrogáte, et vidéte si génerat másculus: quare ergo vidi omnis viri manum super lumbum suum, quasi parturiéntis, et convérsæ sunt univérsæ fácies in aurúginem?
30	7	Væ, quia magna dies illa, nec est símilis ejus: tempúsque tribulatiónis est Jacob, et ex ipso salvábitur.
30	8	Et erit in die illa, ait Dóminus exercítuum: cónteram jugum ejus de collo tuo: et víncula ejus dirúmpam, et non dominabúntur ei ámplius aliéni:
30	9	sed sérvient Dómino Deo suo, et David regi suo, quem suscitábo eis.
30	10	Tu ergo ne tímeas serve meus Jacob, ait Dóminus, neque páveas Israël: quia ecce ego salvábo te de terra longínqua, et semen tuum de terra captivitátis eórum: et revertétur Jacob, et quiéscet, et cunctis áffluet bonis, et non erit quem formídet:
30	11	quóniam tecum ego sum, ait Dóminus, ut salvem te: fáciam enim consummatiónem in cunctis géntibus, in quibus dispérsi te: te autem non fáciam in consummatiónem: sed castigábo te in judício, ut non videáris tibi innóxius.
30	12	Quia hæc dicit Dóminus: Insanábilis fractúra tua, péssima plaga tua.
30	13	Non est qui júdicet judícium tuum ad alligándum: curatiónum utílitas non est tibi.
30	14	Omnes amatóres tui oblíti sunt tui, teque non quærent: plaga enim inimíci percússi te castigatióne crudéli: propter multitúdinem iniquitátis tuæ dura facta sunt peccáta tua.
30	15	Quid clamas super contritióne tua? insanábilis est dolor tuus: propter multitúdinem iniquitátis tuæ, et propter dura peccáta tua, feci hæc tibi.
30	16	Proptérea omnes, qui cómedunt te, devorabúntur: et univérsi hostes tui in captivitátem ducéntur: et qui te vastant, vastabúntur, cunctósque prædatóres tuos dabo in prædam.
30	17	Obdúcam enim cicatrícem tibi, et a vulnéribus tuis sanábo te, dicit Dóminus. Quia ejéctam vocavérunt te Sion: Hæc est, quæ non habébat requiréntem.
30	18	Hæc dicit Dóminus: Ecce ego convértam conversiónem tabernaculórum Jacob, et tectis ejus miserébor, et ædificábitur cívitas in excélso suo, et templum juxta órdinem suum fundábitur.
30	19	Et egrediétur de eis laus, voxque ludéntium: et multiplicábo eos, et non minuéntur: et glorificábo eos, et non attenuabúntur.
30	20	Et erunt fílii ejus sicut a princípio, et cœtus ejus coram me permanébit: et visitábo advérsum omnes, qui tríbulant eum.
30	21	Et erit dux ejus ex eo, et princeps de médio ejus producétur: et applicábo eum, et accédet ad me: quis enim iste est, qui ápplicet cor suum ut appropínquet mihi, ait Dóminus?
30	22	Et éritis mihi in pópulum, et ego ero vobis in Deum.
30	23	Ecce turbo Dómini, furor egrédiens, procélla ruens: in cápite impiórum conquiéscet.
30	24	Non avértet iram indignatiónis Dóminus, donec fáciat et cómpleat cogitatiónem cordis sui: in novíssimo diérum intelligétis ea.
31	1	In témpore illo, dicit Dóminus, ero Deus univérsis cognatiónibus Israël, et ipsi erunt mihi in pópulum.
31	2	Hæc dicit Dóminus: Invénit grátiam in desérto pópulus, qui remánserat a gládio: vadet ad réquiem suam Israël.
31	3	Longe Dóminus appáruit mihi. Et in caritáte perpétua diléxi te, ídeo attráxi te, míserans.
31	4	Rursúmque ædificábo te, et ædificáberis virgo Israël: adhuc ornáberis týmpanis tuis, et egrediéris in choro ludéntium.
31	5	Adhuc plantábis víneas in móntibus Samaríæ: plantábunt plantántes, et donec tempus véniat, non vindemiábunt:
31	6	quia erit dies, in qua clamábunt custódes in monte Ephraim: Súrgite, et ascendámus in Sion ad Dóminum Deum nostrum.
31	7	Quia hæc dicit Dóminus: Exsultáte in lætítia Jacob, et hinníte contra caput géntium: personáte, et cánite, et dícite: Salva Dómine pópulum tuum relíquias Israël.
31	8	Ecce ego addúcam eos de terra aquilónis, et congregábo eos ab extrémis terræ: inter quos erunt cæcus et claudus, prægnans et páriens simul, cœtus magnus reverténtium huc.
31	9	In fletu vénient, et in misericórdia redúcam eos: et addúcam eos per torréntes aquárum in via recta, et non impíngent in ea, quia factus sum Israéli pater, et Ephraim primogénitus meus est.
31	10	Audíte verbum Dómini gentes, et annuntiáte in ínsulis, quæ procul sunt, et dícite: Qui dispérsit Israël, congregábit eum: et custódiet eum sicut pastor gregem suum.
31	11	Redémit enim Dóminus Jacob, et liberávit eum de manu potentióris.
31	12	Et vénient, et laudábunt in monte Sion: et cónfluent ad bona Dómini, super fruménto, et vino, et óleo, et fœtu pécorum et armentórum: erítque ánima eórum quasi hortus irríguus, et ultra non esúrient.
31	13	Tunc lætábitur virgo in choro, júvenes et senes simul: et convértam luctum eórum in gáudium, et consolábor eos, et lætificábo a dolóre suo.
31	14	Et inebriábo ánimam sacerdótum pinguédine: et pópulus meus bonis meis adimplébitur, ait Dóminus.
31	15	Hæc dicit Dóminus: Vox in excélso audíta est lamentatiónis, luctus, et fletus Rachel plorántis fílios suos, et noléntis consolári super eis, quia non sunt.
31	16	Hæc dicit Dóminus: Quiéscat vox tua a plorátu, et óculi tui a lácrymis, quia est merces óperi tuo, ait Dóminus: et reverténtur de terra inimíci.
31	17	Et est spes novíssimis tuis, ait Dóminus: et reverténtur fílii ad términos suos.
31	18	Audiens audívi Ephraim transmigrántem: Castigásti me, et erudítus sum, quasi juvénculus indómitus: convérte me, et convértar: quia tu Dóminus Deus meus.
31	19	Postquam enim convertísti me, egi pœniténtiam: et postquam ostendísti mihi, percússi femur meum. Confúsus sum, et erúbui, quóniam sustínui oppróbrium adolescéntiæ meæ.
31	20	Si fílius honorábilis mihi Ephraim, si puer delicátus: quia ex quo locútus sum de eo, adhuc recordábor ejus. Idcírco conturbáta sunt víscera mea super eum: míserans miserébor ejus, ait Dóminus.
31	21	Státue tibi spéculam, pone tibi amaritúdines: dírige cor tuum in viam rectam, in qua ambulásti: revértere virgo Israël, revértere ad civitátes tuas istas.
31	22	Usquequo delíciis dissolvéris fília vaga? quia creávit Dóminus novum super terram: fémina circúmdabit virum.
31	23	Hæc dicit Dóminus exercítuum, Deus Israël: Adhuc dicent verbum istud in terra Juda et in úrbibus ejus, cum convértero captivitátem eórum: Benedícat tibi Dóminus pulchritúdo justítiæ, mons sanctus:
31	24	et habitábunt in eo Judas, et omnes civitátes ejus simul, agrícolæ et minántes greges.
31	25	Quia inebriávi ánimam lassam, et omnem ánimam esuriéntem saturávi.
31	26	Ideo quasi de somno suscitátus sum: et vidi, et somnus meus dulcis mihi.
31	27	Ecce dies véniunt, dicit Dóminus, et seminábo domum Israël et domum Juda sémine hóminum et sémine jumentórum.
31	28	Et sicut vigilávi super eos ut evéllerem, et demolírer, et dissipárem, et dispérderem, et afflígerem: sic vigilábo super eos ut ædíficem, et plantem, ait Dóminus.
31	29	In diébus illis non dicent ultra: Patres comedérunt uvam acérbam, et dentes filiórum obstupuérunt.
31	30	Sed unusquísque in iniquitáte sua moriétur: omnis homo, qui coméderit uvam acérbam, obstupéscent dentes ejus.
31	31	Ecce dies vénient, dicit Dóminus, et fériam dómui Israël et dómui Juda fœdus novum:
31	32	non secúndum pactum, quod pépigi cum pátribus eórum in die, qua apprehéndi manum eórum ut edúcerem eos de terra Ægýpti: pactum, quod írritum fecérunt, et ego dominátus sum eórum, dicit Dóminus.
31	33	Sed hoc erit pactum, quod fériam cum domo Israël, post dies illos, dicit Dóminus: dabo legem meam in viscéribus eórum, et in corde eórum scribam eam, et ero eis in Deum, et ipsi erunt mihi in pópulum.
31	34	Et non docébit ultra vir próximum suum, et vir fratrem suum, dicens: Cognósce Dóminum: omnes enim cognóscent me a mínimo eórum usque ad máximum, ait Dóminus: quia propitiábor iniquitáti eórum, et peccáti eórum non memorábor ámplius.
31	35	Hæc dicit Dóminus, qui dat solem in lúmine diéi, órdinem lunæ et stellárum in lúmine noctis: qui turbat mare, et sonant fluctus ejus: Dóminus exercítuum nomen illi.
31	36	Si defécerint leges istæ coram me, dicit Dóminus, tunc et semen Israël defíciet, ut non sit gens coram me cunctis diébus.
31	37	Hæc dicit Dóminus: Si mensurári potúerint cæli sursum, et investigári fundaménta terræ deórsum: et ego abjíciam univérsum semen Israël, propter ómnia quæ fecérunt, dicit Dóminus.
31	38	Ecce dies véniunt, dicit Dóminus: et ædificábitur cívitas Dómino, a turre Hanáneel usque ad portam ánguli.
31	39	Et exíbit ultra norma mensúræ in conspéctu ejus super collem Gareb, et circuíbit Góatha,
31	40	et omnem vallem cadáverum, et cíneris, et univérsam regiónem mortis usque ad torréntem Cedron, et usque ad ángulum portæ equórum orientális, Sanctum Dómini: non evellétur, et non destruétur ultra in perpétuum.
32	1	Verbum, quod factum est ad Jeremíam a Dómino, in anno décimo Sedecíæ regis Juda: ipse est annus décimus octávus Nabuchodónosor.
32	2	Tunc exércitus regis Babylónis obsidébat Jerúsalem, et Jeremías prophéta erat clausus in átrio cárceris, qui erat in domo regis Juda.
32	3	Cláuserat enim eum Sedecías rex Juda, dicens: Quare vaticináris, dicens: Hæc dicit Dóminus: Ecce ego dabo civitátem istam in manus regis Babylónis, et cápiet eam?
32	4	Et Sedecías rex Juda non effúgiet de manu Chaldæórum, sed tradétur in manus regis Babylónis: et loquétur os ejus cum ore illíus, et óculi ejus óculos illíus vidébunt.
32	5	Et in Babylónem ducet Sedecíam, et ibi erit donec vísitem eum, ait Dóminus: si autem dimicavéritis advérsum Chaldǽos, nihil prósperum habébitis.
32	6	Et dixit Jeremías: Factum est verbum Dómini ad me, dicens:
32	7	Ecce Hanámeel fílius Sellum, patruélis tuus, véniet ad te, dicens: Eme tibi agrum meum, qui est in Anathoth: tibi enim cómpetit ex propinquitáte ut emas.
32	8	Et venit ad me Hanámeel fílius pátrui mei secúndum verbum Dómini, ad vestíbulum cárceris, et ait ad me: Pósside agrum meum, qui est in Anathoth in terra Bénjamin: quia tibi cómpetit heréditas, et tu propínquus es ut possídeas. Intelléxi autem quod verbum Dómini esset.
32	9	Et emi agrum ab Hanámeel fílio pátrui mei, qui est in Anathoth: et appéndi ei argéntum septem statéres, et decem argénteos.
32	10	Et scripsi in libro, et signávi, et adhíbui testes: et appéndi argéntum in statéra.
32	11	Et accépi librum possessiónis signátum, et stipulatiónes, et rata, et signa forínsecus.
32	12	Et dedi librum possessiónis Baruch fílio Neri fílii Maasíæ, in óculis Hanámeel patruélis mei, in óculis téstium, qui scripti erant in libro emptiónis, et in óculis ómnium Judæórum, qui sedébant in átrio cárceris.
32	13	Et præcépi Baruch coram eis, dicens:
32	14	Hæc dicit Dóminus exercítuum, Deus Israël: Sume libros istos, librum emptiónis hunc signátum, et librum hunc, qui apértus est: et pone illos in vase fíctili, ut permanére possint diébus multis.
32	15	Hæc enim dicit Dóminus exercítuum, Deus Israël: Adhuc possidebúntur domus, et agri, et víneæ in terra ista.
32	16	Et orávi ad Dóminum, postquam trádidi librum possessiónis Baruch fílio Neri, dicens:
32	17	Heu, heu, heu, Dómine Deus: ecce tu fecísti cælum et terram in fortitúdine tua magna, et in bráchio tuo exténto: non erit tibi diffícile omne verbum:
32	18	qui facis misericórdiam in míllibus, et reddis iniquitátem patrum in sinum filiórum eórum post eos: Fortíssime, magne, et potens, Dóminus exercítuum nomen tibi.
32	19	Magnus consílio, et incomprehensíbilis cogitátu: cujus óculi apérti sunt super omnes vias filiórum Adam, ut reddas unicuíque secúndum vias suas, et secúndum fructum adinventiónum ejus.
32	20	Qui posuísti signa et porténta in terra Ægýpti usque ad diem hanc, et in Israël, et in homínibus, et fecísti tibi nomen sicut est dies hæc.
32	21	Et eduxísti pópulum tuum Israël de terra Ægýpti, in signis et in porténtis, et in manu robústa et in bráchio exténto, et in terróre magno.
32	22	Et dedísti eis terram hanc, quam jurásti pátribus eórum ut dares eis, terram fluéntem lacte et melle.
32	23	Et ingréssi sunt, et possedérunt eam: et non obediérunt voci tuæ, et in lege tua non ambulavérunt: ómnia quæ mandásti eis ut fácerent, non fecérunt, et evenérunt eis ómnia mala hæc.
32	24	Ecce munitiónes exstrúctæ sunt advérsum civitátem ut capiátur: et urbs data est in manus Chaldæórum, qui prœliántur advérsus eam, a fácie gládii, et famis, et pestiléntiæ: et quæcúmque locútus es, accidérunt, ut tu ipse cernis.
32	25	Et tu dicis mihi Dómine Deus: Eme agrum argénto, et ádhibe testes, cum urbs data sit in manus Chaldæórum?
32	26	Et factum est verbum Dómini ad Jeremíam, dicens:
32	27	Ecce ego Dóminus Deus univérsæ carnis: numquid mihi diffícile erit omne verbum?
32	28	Proptérea hæc dicit Dóminus: Ecce ego tradam civitátem istam in manus Chaldæórum, et in manus regis Babylónis, et cápient eam.
32	29	Et vénient Chaldǽi prœliántes advérsum urbem hanc, et succéndent eam igni, et combúrent eam, et domos in quarum domátibus sacrificábant Baal, et libábant diis aliénis libámina ad irritándum me.
32	30	Erant enim fílii Israël et fílii Juda júgiter faciéntes malum in óculis meis ab adolescéntia sua: fílii Israël qui usque nunc exacérbant me in ópere mánuum suárum, dicit Dóminus.
32	31	Quia in furóre et in indignatióne mea facta est mihi cívitas hæc, a die qua ædificavérunt eam, usque ad diem istam, qua auferétur de conspéctu meo.
32	32	Propter malítiam filiórum Israël et filiórum Juda, quam fecérunt ad iracúndiam me provocántes, ipsi et reges eórum, príncipes eórum, et sacerdótes eórum, et prophétæ eórum, viri Juda et habitatóres Jerúsalem.
32	33	Et vertérunt ad me terga, et non fácies: cum docérem eos dilúculo et erudírem, et nollent audíre, ut accíperent disciplínam.
32	34	Et posuérunt idóla sua in domo, in qua invocátum est nomen meum, ut pollúerent eam.
32	35	Et ædificavérunt excélsa Baal, quæ sunt in valle fílii Ennom, ut initiárent fílios suos et fílias suas Moloch: quod non mandávi eis, nec ascéndit in cor meum ut fácerent abominatiónem hanc, et in peccátum dedúcerent Judam.
32	36	Et nunc propter ista, hæc dicit Dóminus Deus Israël ad civitátem hanc, de qua vos dícitis quod tradétur in manus regis Babylónis in gládio, et in fame, et in peste.
32	37	Ecce ego congregábo eos de univérsis terris, ad quas ejéci eos in furóre meo, et in ira mea, et in indignatióne grandi: et redúcam eos ad locum istum, et habitáre eos fáciam confidénter.
32	38	Et erunt mihi in pópulum, et ego ero eis in Deum.
32	39	Et dabo eis cor unum, et viam unam, ut tímeant me univérsis diébus: et bene sit eis, et fíliis eórum post eos.
32	40	Et fériam eis pactum sempitérnum, et non désinam eis benefácere: et timórem meum dabo in corde eórum, ut non recédant a me.
32	41	Et lætábor super eis, cum bene eis fécero: et plantábo eos in terra ista in veritáte, in toto corde meo et in tota ánima mea.
32	42	Quia hæc dicit Dóminus: Sicut addúxi super pópulum istum omne malum hoc grande: sic addúcam super eos omne bonum, quod ego loquor ad eos.
32	43	Et possidebúntur agri in terra ista: de qua vos dícitis quod desérta sit, eo quod non remánserit homo et juméntum, et data sit in manus Chaldæórum.
32	44	Agri eméntur pecúnia, et scribéntur in libro, et imprimétur signum, et testis adhibébitur: in terra Bénjamin, et in circúitu Jerúsalem, in civitátibus Juda, et in civitátibus montánis, et in civitátibus campéstribus, et in civitátibus, quæ ad austrum sunt: quia convértam captivitátem eórum, ait Dóminus.
33	1	Et factum est verbum Dómini ad Jeremíam secúndo, cum adhuc clausus esset in átrio cárceris, dicens:
33	2	Hæc dicit Dóminus qui factúrus est, et formatúrus illud, et paratúrus, Dóminus nomen ejus.
33	3	Clama ad me, et exáudiam te: et annuntiábo tibi grándia, et firma quæ nescis.
33	4	Quia hæc dicit Dóminus Deus Israël ad domos urbis hujus, et ad domos regis Juda, quæ destrúctæ sunt, et ad munitiónes, et ad gládium
33	5	veniéntium ut dímicent cum Chaldǽis, et ímpleant eas cadavéribus hóminum, quos percússi in furóre meo et in indignatióne mea, abscóndens fáciem meam a civitáte hac, propter omnem malítiam eórum.
33	6	Ecce ego obdúcam eis cicatrícem et sanitátem, et curábo eos: et revelábo illis deprecatiónem pacis et veritátis.
33	7	Et convértam conversiónem Juda, et conversiónem Jerúsalem: et ædificábo eos sicut a princípio.
33	8	Et emundábo illos ab omni iniquitáte sua, in qua peccavérunt mihi: et propítius ero cunctis iniquitátibus eórum, in quibus dereliquérunt mihi, et sprevérunt me.
33	9	Et erit mihi in nomen, et in gáudium, et in laudem, et in exsultatiónem cunctis géntibus terræ, quæ audíerint ómnia bona, quæ ego factúrus sum eis: et pavébunt, et turbabúntur in univérsis bonis, et in omni pace, quam ego fáciam eis.
33	10	Hæc dicit Dóminus: Adhuc audiétur in loco isto (quem vos dícitis esse desértum, eo quod non sit homo nec juméntum: in civitátibus Juda, et foris Jerúsalem, quæ desolátæ sunt absque hómine, et absque habitatóre, et absque pécore)
33	11	vox gáudii et vox lætítiæ, vox sponsi et vox sponsæ, vox dicéntium: Confitémini Dómino exercítuum, quóniam bonus Dóminus, quóniam in ætérnum misericórdia ejus: et portántium vota in domum Dómini: redúcam enim conversiónem terræ sicut a princípio, dicit Dóminus.
33	12	Hæc dicit Dóminus exercítuum: Adhuc erit in loco isto desérto, absque hómine et absque juménto, et in cunctis civitátibus ejus, habitáculum pastórum accubántium gregum.
33	13	In civitátibus montuósis, et in civitátibus campéstribus, et in civitátibus quæ ad austrum sunt, et in terra Bénjamin, et in circúitu Jerúsalem, et in civitátibus Juda, adhuc transíbunt greges ad manum numerántis, ait Dóminus.
33	14	Ecce dies véniunt, dicit Dóminus, et suscitábo verbum bonum, quod locútus sum ad domum Israël et ad domum Juda.
33	15	In diébus illis et in témpore illo germináre fáciam David germen justítiæ, et fáciet judícium et justítiam in terra.
33	16	In diébus illis salvábitur Juda, et Jerúsalem habitábit confidénter: et hoc est nomen, quod vocábunt eum, Dóminus justus noster.
33	17	Quia hæc dicit Dóminus: Non interíbit de David vir, qui sédeat super thronum domus Israël.
33	18	Et de sacerdótibus et de Levítis non interíbit vir a fácie mea, qui ófferat holocautómata, et incéndat sacríficum, et cædat víctimas ómnibus diébus.
33	19	Et factum est verbum Dómini ad Jeremíam, dicens:
33	20	Hæc dicit Dóminus: Si írritum potest fíeri pactum meum cum die, et pactum meum cum nocte, ut non sit dies et nox in témpore suo:
33	21	et pactum meum írritum esse póterit cum David servo meo, ut non sit ex eo fílius qui regnet in throno ejus, et Levítæ et sacerdótes minístri mei.
33	22	Sícuti enumerári non possunt stellæ cæli, et metíri aréna maris: sic multiplicábo semen David servi mei, et Levítas minístros meos.
33	23	Et factum est verbum Dómini ad Jeremíam, dicens:
33	24	Numquid non vidísti quid pópulus hic locútus sit, dicens: Duæ cognatiónes, quas elégerat Dóminus, abjéctæ sunt: et pópulum meum despexérunt, eo quod non sit ultra gens coram eis?
33	25	Hæc dicit Dóminus: Si pactum meum inter diem et noctem, et leges cælo et terræ non pósui:
33	26	équidem et semen Jacob et David servi mei projíciam, ut non assúmam de sémine ejus príncipes séminis Abraham, Isaac, et Jacob: redúcam enim conversiónem eórum, et miserébor eis.
34	1	Verbum, quod factum est ad Jeremíam a Dómino, quando Nabuchodónosor rex Babylónis, et omnis exércitus ejus, universáque regna terræ, quæ erant sub potestáte manus ejus, et omnes pópuli, bellábant contra Jerúsalem, et contra omnes urbes ejus, dicens:
34	2	Hæc dicit Dóminus Deus Israël: Vade, et lóquere ad Sedecíam regem Juda, et dices ad eum: Hæc dicit Dóminus: Ecce ego tradam civitátem hanc in manus regis Babylónis, et succéndet eam igni.
34	3	Et tu non effúgies de manu ejus, sed comprehensióne capiéris, et in manu ejus tradéris: et óculi tui óculos regis Babylónis vidébunt, et os ejus cum ore tuo loquétur, et Babylónem introíbis.
34	4	Attamen audi verbum Dómini Sedecía rex Juda: Hæc dicit Dóminus ad te: Non moriéris in gládio,
34	5	sed in pace moriéris: et secúndum combustiónes patrum tuórum, regum priórum qui fuérunt ante te, sic combúrent te: et væ dómine, plangent te: quia verbum ego locútus sum, dicit Dóminus.
34	6	Et locútus est Jeremías prophéta ad Sedecíam regem Juda univérsa verba hæc in Jerúsalem.
34	7	Et exércitus regis Babylónis pugnábat contra Jerúsalem, et contra omnes civitátes Juda, quæ réliquæ erant, contra Lachis et contra Azécha: hæ enim supérerant de civitátibus Juda, urbes munítæ.
34	8	Verbum, quod factum est ad Jeremíam a Dómino, postquam percússit rex Sedecías fœdus cum omni pópulo in Jerúsalem, prǽdicans:
34	9	ut dimítteret unusquísque servum suum, et unusquísque ancíllam suam, Hebrǽum et Hebrǽam líberos: et nequáquam dominaréntur eis, id est in Judǽo et fratre suo.
34	10	Audiérunt ergo omnes príncipes et univérsus pópulus, qui iníerant pactum ut dimítteret unusquísque servum suum, et unusquísque ancíllam suam líberos, et ultra non dominaréntur eis: audiérunt ígitur, et dimisérunt.
34	11	Et convérsi sunt deínceps: et retraxérunt servos et ancíllas suas, quos dimíserant líberos, et subjugavérunt in fámulos et fámulas.
34	12	Et factum est verbum Dómini ad Jeremíam a Dómino, dicens:
34	13	Hæc dicit Dóminus Deus Israël: Ego percússi fœdus cum pátribus vestris in die, qua edúxi eos de terra Ægýpti, de domo servitútis, dicens:
34	14	Cum compléti fúerint septem anni, dimíttat unusquísque fratrem suum Hebrǽum, qui vénditus est ei: et sérviet tibi sex annis, et dimíttes eum a te líberum: et non audiérunt patres vestri me, nec inclinavérunt aurem suam.
34	15	Et convérsi estis vos hódie, et fecístis quod rectum est in óculis meis, ut prædicarétis libertátem unusquísque ad amícum suum: et inístis pactum in conspéctu meo, in domo, in qua invocátum est nomen meum super eam.
34	16	Et revérsi estis, et commaculástis nomen meum, et reduxístis unusquísque servum suum et unusquísque ancíllam suam, quos dimiserátis ut essent líberi et suæ potestátis: et subjugástis eos ut sint vobis servi et ancíllæ.
34	17	Proptérea hæc dicit Dóminus: Vos non audístis me, ut prædicarétis libertátem unusquísque fratri suo, et unusquísque amíco suo: ecce ego prædíco vobis libertátem, ait Dóminus, ad gládium, ad pestem, et ad famem: et dabo vos in commotiónem cunctis regnis terræ.
34	18	Et dabo viros, qui prævaricántur fœdus meum, et non observavérunt verba fœ́deris, quibus assénsi sunt in conspéctu meo, vítulum quem concidérunt in duas partes, et transiérunt inter divisiónes ejus:
34	19	príncipes Juda et príncipes Jerúsalem, eunúchi et sacerdótes, et omnis pópulus terræ, qui transiérunt inter divisiónes vítuli:
34	20	et dabo eos in manus inimicórum suórum, et in manus quæréntium ánimam eórum, et erit morticínum eórum in escam volatílibus cæli, et béstiis terræ.
34	21	Et Sedecíam regem Juda, et príncipes ejus, dabo in manus inimicórum suórum, et in manus quæréntium ánimas eórum, et in manus exercítuum regis Babylónis, qui recessérunt a vobis.
34	22	Ecce ego præcípio, dicit Dóminus, et redúcam eos in civitátem hanc, et prœliabúntur advérsus eam, et cápient eam, et incéndent igni: et civitátes Juda dabo in solitúdinem, eo quod non sit habitátor.
35	1	Verbum, quod factum est ad Jeremíam a Dómino in diébus Jóakim fílii Josíæ regis Juda, dicens:
35	2	Vade ad domum Rechabitárum, et lóquere eis, et introdúces eos in domum Dómini, in unam éxedram thesaurórum, et dabis eis bíbere vinum.
35	3	Et assúmpsi Jezoníam fílium Jeremíæ fílii Habsaníæ, et fratres ejus, et omnes fílios ejus, et univérsam domum Rechabitárum:
35	4	et introdúxi eos in domum Dómini, ad gazophylácium filiórum Hanan fílii Jegedelíæ hóminis Dei, quod erat juxta gazophylácium príncipum, super thesáurum Maasíæ fílii Sellum, qui erat custos vestíbuli.
35	5	Et pósui coram fíliis domus Rechabitárum scyphos plenos vino, et cálices, et dixi ad eos: Bíbite vinum.
35	6	Qui respondérunt: Non bibémus vinum, quia Jónadab fílius Rechab, pater noster, præcépit nobis, dicens: Non bibétis vinum, vos et fílii vestri, usque in sempitérnum:
35	7	et domum non ædificábitis, et seméntem non serétis, et víneas non plantábitis, nec habébitis: sed in tabernáculis habitábitis cunctis diébus vestris, ut vivátis diébus multis super fáciem terræ, in qua vos peregrinámini.
35	8	Obedívimus ergo voci Jónadab fílii Rechab, patris nostri, in ómnibus quæ præcépit nobis, ita ut non biberémus vinum cunctis diébus nostris nos, et mulíeres nostræ, fílii, et fíliæ nostræ:
35	9	et non ædificarémus domos ad habitándum: et víneam, et agrum, et seméntem non habúimus:
35	10	sed habitávimus in tabernáculis, et obediéntes fúimus juxta ómnia, quæ præcépit nobis Jónadab pater noster.
35	11	Cum autem ascendísset Nabuchodónosor rex Babylónis ad terram nostram, díximus: Veníte, et ingrediámur Jerúsalem a fácie exércitus Chaldæórum, et a fácie exércitus Sýriæ: et mánsimus in Jerúsalem.
35	12	Et factum est verbum Dómini ad Jeremíam, dicens:
35	13	Hæc dicit Dóminus exercítuum, Deus Israël: Vade, et dic viris Juda et habitatóribus Jerúsalem: Numquid non recipiétis disciplínam, ut obediátis verbis meis, dicit Dóminus?
35	14	Prævaluérunt sermónes Jónadab fílii Rechab, quos præcépit fíliis suis ut non bíberent vinum: et non bibérunt usque ad diem hanc, quia obediérunt præcépto patris sui: ego autem locútus sum ad vos, de mane consúrgens et loquens, et non obedístis mihi.
35	15	Misíque ad vos omnes servos meos prophétas, consúrgens dilúculo, mitténsque et dicens: Convertímini unusquísque a via sua péssima, et bona fácite stúdia vestra: et nolíte sequi deos aliénos, neque colátis eos: et habitábitis in terra, quam dedi vobis et pátribus vestris: et non inclinástis aurem vestram, neque audístis me.
35	16	Firmavérunt ígitur fílii Jónadab fílii Rechab præcéptum patris sui, quod præcéperat eis: pópulus autem iste non obedívit mihi.
35	17	Idcírco hæc dicit Dóminus exercítuum, Deus Israël: Ecce ego addúcam super Judam et super omnes habitatóres Jerúsalem univérsam afflictiónem, quam locútus sum advérsum illos, eo quod locútus sum ad illos, et non audiérunt: vocávi illos, et non respondérunt mihi.
35	18	Dómui autem Rechabitárum dixit Jeremías: Hæc dicit Dóminus exercítuum, Deus Israël: Pro eo quod obedístis præcépto Jónadab patris vestri, et custodístis ómnia mandáta ejus, et fecístis univérsa, quæ præcépit vobis:
35	19	proptérea hæc dicit Dóminus exercítuum, Deus Israël: Non defíciet vir de stirpe Jónadab fílii Rechab, stans in conspéctu meo cunctis diébus.
36	1	Et factum est in anno quarto Jóakim fílii Josíæ regis Juda, factum est verbum hoc ad Jeremíam a Dómino, dicens:
36	2	Tolle volúmen libri, et scribes in eo ómnia verba, quæ locútus sum tibi advérsum Israël et Judam, et advérsum omnes gentes: a die, qua locútus sum ad te ex diébus Josíæ usque ad diem hanc:
36	3	si forte audiénte domo Juda univérsa mala, quæ ego cógito fácere eis, revertátur unusquísque a via sua péssima: et propítius ero iniquitáti, et peccáto eórum.
36	4	Vocávit ergo Jeremías Baruch fílium Neríæ: et scripsit Baruch ex ore Jeremíæ omnes sermónes Dómini, quos locútus est ad eum in volúmine libri:
36	5	et præcépit Jeremías Baruch, dicens: Ego clausus sum, nec váleo íngredi domum Dómini.
36	6	Ingrédere ergo tu, et lege de volúmine, in quo scripsísti ex ore meo verba Dómini, audiénte pópulo in domo Dómini, in die jejúnii: ínsuper et audiénte univérso Juda, qui véniunt de civitátibus suis, leges eis:
36	7	si forte cadat orátio eórum in conspéctu Dómini, et revertátur unusquísque a via sua péssima: quóniam magnus furor et indignátio est, quam locútus est Dóminus advérsus pópulum hunc.
36	8	Et fecit Baruch fílius Neríæ juxta ómnia, quæ præcéperat ei Jeremías prophéta, legens ex volúmine sermónes Dómini in domo Dómini.
36	9	Factum est autem in anno quinto Jóakim fílii Josíæ regis Juda, in mense nono: prædicavérunt jejúnium in conspéctu Dómini omni pópulo in Jerúsalem, et univérsæ multitúdini, quæ conflúxerat de civitátibus Juda in Jerúsalem.
36	10	Legítque Baruch ex volúmine sermónes Jeremíæ in domo Dómini, in gazophylácio Gamaríæ fílii Saphan scribæ, in vestíbulo superióri, in intróitu portæ novæ domus Dómini, audiénte omni pópulo.
36	11	Cumque audísset Michǽas fílius Gamaríæ fílii Saphan omnes sermónes Dómini ex libro,
36	12	descéndit in domum regis, ad gazophylácium scribæ, et ecce ibi omnes príncipes sedébant: Elísama scriba, et Dalaías fílius Semeíæ, et Elnathan fílius Achobor, et Gamarías fílius Saphan, et Sedecías fílius Hananíæ, et univérsi príncipes.
36	13	Et nuntiávit eis Michǽas ómnia verba, quæ audívit legénte Baruch ex volúmine in áuribus pópuli.
36	14	Misérunt ítaque omnes príncipes ad Baruch, Judi fílium Nathaníæ fílii Selemíæ fílii Chusi, dicéntes: Volúmen ex quo legísti, audiénte pópulo, sume in manu tua, et veni. Tulit ergo Baruch fílius Neríæ volúmen in manu sua, et venit ad eos.
36	15	Et dixérunt ad eum: Sede, et lege hæc in áuribus nostris. Et legit Baruch in áuribus eórum.
36	16	Igitur cum audíssent ómnia verba, obstupuérunt unusquísque ad próximum suum, et dixérunt ad Baruch: Nuntiáre debémus regi omnes sermónes istos.
36	17	Et interrogavérunt eum, dicéntes: Indica nobis quómodo scripsísti omnes sermónes istos ex ore ejus.
36	18	Dixit autem eis Baruch: Ex ore suo loquebátur quasi legens ad me omnes sermónes istos, et ego scribébam in volúmine atraménto.
36	19	Et dixérunt príncipes ad Baruch: Vade, et abscóndere tu et Jeremías, et nemo sciat ubi sitis.
36	20	Et ingréssi sunt ad regem in átrium: porro volúmen commendavérunt in gazophylácio Elísamæ scribæ, et nuntiavérunt audiénte rege omnes sermónes.
36	21	Misítque rex Judi ut súmeret volúmen: qui tollens illud de gazophylácio Elísamæ scribæ, legit audiénte rege, et univérsis princípibus, qui stabant circa regem.
36	22	Rex autem sedébat in domo hiemáli, in mense nono, et pósita erat árula coram eo plena prunis.
36	23	Cumque legísset Judi tres pagéllas vel quátuor, scidit illud scalpéllo scribæ, et projécit in ignem, qui erat super árulam, donec consumerétur omne volúmen igni, qui erat in árula.
36	24	Et non timuérunt, neque scidérunt vestiménta sua, rex et omnes servi ejus, qui audiérunt univérsos sermónes istos.
36	25	Verúmtamen Elnathan, et Dalaías, et Gamarías, contradixérunt regi, ne combúreret librum: et non audívit eos.
36	26	Et præcépit rex Jerémiel fílio Amelech, et Saraíæ fílio Ezriel, et Selemíæ fílio Abdeel, ut comprehénderent Baruch scribam, et Jeremíam prophétam: abscóndit autem eos Dóminus.
36	27	Et factum est verbum Dómini ad Jeremíam prophétam, postquam combússerat rex volúmen et sermónes, quos scrípserat Baruch ex ore Jeremíæ, dicens:
36	28	Rursum tolle volúmen áliud, et scribe in eo omnes sermónes prióres, qui erant in primo volúmine, quod combússit Jóakim rex Juda.
36	29	Et ad Jóakim regem Juda dices: Hæc dicit Dóminus: Tu combussísti volúmen illud, dicens: Quare scripsísti in eo annúntians: Festínus véniet rex Babylónis, et vastábit terram hanc, et cessáre fáciet ex illa hóminem et juméntum?
36	30	Proptérea hæc dicit Dóminus contra Jóakim regem Juda: Non erit ex eo, qui sédeat super sólium David: et cadáver ejus projiciétur ad æstum per diem, et ad gelu per noctem.
36	31	Et visitábo contra eum, et contra semen ejus, et contra servos ejus, iniquitátes suas: et addúcam super eos, et super habitatóres Jerúsalem, et super viros Juda, omne malum, quod locútus sum ad eos, et non audiérunt.
36	32	Jeremías autem tulit volúmen áliud, et dedit illud Baruch fílio Neríæ scribæ: qui scripsit in eo ex ore Jeremíæ omnes sermónes libri, quem combússerat Jóakim rex Juda igni: et ínsuper ádditi sunt sermónes multo plures, quam ántea fúerant.
37	1	Et regnávit rex Sedecías fílius Josíæ pro Jechonía fílio Jóakim, quem constítuit regem Nabuchodónosor rex Babylónis in terra Juda:
37	2	et non obedívit ipse, et servi ejus, et pópulus terræ, verbis Dómini, quæ locútus est in manu Jeremíæ prophétæ.
37	3	Et misit rex Sedecías Juchal fílium Selemíæ, et Sophoníam fílium Maasíæ sacerdótem, ad Jeremíam prophétam, dicens: Ora pro nobis Dóminum Deum nostrum.
37	4	Jeremías autem líbere ambulábat in médio pópuli: non enim míserant eum in custódiam cárceris. Igitur exércitus Pharaónis egréssus est de Ægýpto: et audiéntes Chaldǽi, qui obsidébant Jerúsalem, hujuscémodi núntium, recessérunt ab Jerúsalem.
37	5	Et factum est verbum Dómini ad Jeremíam prophétam, dicens:
37	6	Hæc dicit Dóminus Deus Israël: Sic dicétis regi Juda, qui misit vos ad me interrogándum: Ecce exércitus Pharaónis, qui egréssus est vobis in auxílium, revertétur in terram suam in Ægýptum:
37	7	et rédient Chaldǽi, et bellábunt contra civitátem hanc, et cápient eam, et succéndent eam igni.
37	8	Hæc dicit Dóminus: Nolíte decípere ánimas vestras, dicéntes: Eúntes abíbunt, et recédent a nobis Chaldǽi: quia non abíbunt.
37	9	Sed etsi percusséritis omnem exércitum Chaldæórum, qui prœliántur advérsum vos, et derelícti fúerint ex eis áliqui vulneráti, sínguli de tentório suo consúrgent, et incéndent civitátem hanc igni.
37	10	Ergo cum recessísset exércitus Chaldæórum ab Jerúsalem propter exércitum Pharaónis,
37	11	egréssus est Jeremías de Jerúsalem ut iret in terram Bénjamin, et divíderet ibi possessiónem in conspéctu cívium.
37	12	Cumque pervenísset ad portam Bénjamin, erat ibi custos portæ per vices, nómine Jerías fílius Selemíæ fílii Hananíæ: et apprehéndit Jeremíam prophétam, dicens: Ad Chaldǽos prófugis.
37	13	Et respóndit Jeremías: Falsum est, non fúgio ad Chaldǽos. Et non audívit eum: sed comprehéndit Jerías Jeremíam, et addúxit eum ad príncipes.
37	14	Quam ob rem iráti príncipes contra Jeremíam, cæsum eum misérunt in cárcerem, qui erat in domo Jónathan scribæ: ipse enim præpósitus erat super cárcerem.
37	15	Itaque ingréssus est Jeremías in domum laci et in ergástulum: et sedit ibi Jeremías diébus multis.
37	16	Mittens autem Sedecías rex, tulit eum: et interrogávit eum in domo sua abscóndite, et dixit: Putásne est sermo a Dómino? Et dixit Jeremías: Est. Et ait: In manus regis Babylónis tradéris.
37	17	Et dixit Jeremías ad regem Sedecíam: Quid peccávi tibi, et servis tuis, et pópulo tuo, quia misísti me in domum cárceris?
37	18	Ubi sunt prophétæ vestri, qui prophetábant vobis, et dicébant: Non véniet rex Babylónis super vos, et super terram hanc?
37	19	Nunc ergo audi óbsecro dómine mi rex: váleat deprecátio mea in conspéctu tuo, et ne me remíttas in domum Jónathan scribæ, ne móriar ibi.
37	20	Præcépit ergo rex Sedecías ut traderétur Jeremías in vestíbulo cárceris: et darétur ei torta panis quotídie, excépto pulménto, donec consumeréntur omnes panes de civitáte: et mansit Jeremías in vestíbulo carceris.
38	1	Audívit autem Saphatías fílius Mathan, et Gedelías fílius Phassur, et Juchal fílius Selemíæ, et Phassur fílius Melchíæ, sermónes, quos Jeremías loquebátur ad omnem pópulum, dicens:
38	2	Hæc dicit Dóminus: Quicúmque mánserit in civitáte hac, moriétur gládio, et fame, et peste: qui autem profúgerit ad Chaldǽos, vivet, et erit ánima ejus sospes et vivens.
38	3	Hæc dicit Dóminus: Tradéndo tradétur cívitas hæc in manu exércitus regis Babylónis, et cápiet eam.
38	4	Et dixérunt príncipes regi: Rogámus ut occidátur homo iste: de indústria enim dissólvit manus virórum bellántium, qui remansérunt in civitáte hac, et manus univérsi pópuli, loquens ad eos juxta verba hæc: síquidem homo iste non quærit pacem pópulo huic, sed malum.
38	5	Et dixit rex Sedecías: Ecce ipse in mánibus vestris est: nec enim fas est regem vobis quidquam negáre.
38	6	Tulérunt ergo Jeremíam, et projecérunt eum in lacum Melchíæ fílii Amelech, qui erat in vestíbulo cárceris: et submisérunt Jeremíam fúnibus in lacum, in quo non erat aqua, sed lutum: descéndit ítaque Jeremías in cœnum.
38	7	Audívit autem Abdémelech Æthiops, vir eunúchus, qui erat in domo regis, quod misíssent Jeremíam in lacum: porro rex sedébat in porta Bénjamin.
38	8	Et egréssus est Abdémelech de domo regis, et locútus est ad regem, dicens:
38	9	Dómine mi rex, male fecérunt viri isti ómnia quæcúmque perpetrárunt contra Jeremíam prophétam, mitténtes eum in lacum, ut moriátur ibi fame: non sunt enim panes ultra in civitáte.
38	10	Præcépit ítaque rex Abdémelech Æthíopi, dicens: Tolle tecum hinc trigínta viros, et leva Jeremíam prophétam de lacu, ántequam moriátur.
38	11	Assúmptis ergo Abdémelech secum viris, ingréssus est domum regis, quæ erat sub cellário: et tulit inde véteres pannos et antíqua, quæ computrúerant, et submísit ea ad Jeremíam in lacum per funículos.
38	12	Dixítque Abdémelech Æthiops ad Jeremíam: Pone véteres pannos, et hæc scissa et pútrida, sub cúbito mánuum tuárum, et super funes. Fecit ergo Jeremías sic.
38	13	Et extraxérunt Jeremíam fúnibus, et eduxérunt eum de lacu: mansit autem Jeremías in vestíbulo cárceris.
38	14	Et misit rex Sedecías, et tulit ad se Jeremíam prophétam ad óstium tértium, quod erat in domo Dómini: et dixit rex ad Jeremíam: Intérrogo ego te sermónem, ne abscóndas a me áliquid.
38	15	Dixit autem Jeremías ad Sedecíam: Si annuntiávero tibi, numquid non interfícies me? et si consílium dédero tibi, non me áudies.
38	16	Jurávit ergo rex Sedecías Jeremíæ clam, dicens: Vivit Dóminus, qui fecit nobis ánimam hanc, si occídero te, et si tradídero te in manus virórum istórum, qui quærunt ánimam tuam.
38	17	Et dixit Jeremías ad Sedecíam: Hæc dicit Dóminus exercítuum, Deus Israël: Si proféctus exíeris ad príncipes regis Babylónis, vivet ánima tua, et cívitas hæc non succendétur igni: et salvus eris tu, et domus tua.
38	18	Si autem non exíeris ad príncipes regis Babylónis, tradétur cívitas hæc in manus Chaldæórum, et succéndent eam igni: et tu non effúgies de manu eórum.
38	19	Et dixit rex Sedecías ad Jeremíam: Sollícitus sum propter Judǽos, qui transfugérunt ad Chaldǽos: ne forte tradar in manus eórum, et illúdant mihi.
38	20	Respóndit autem Jeremías: Non te tradent: audi quæso vocem Dómini, quam ego loquor ad te, et bene tibi erit, et vivet ánima tua.
38	21	Quod si nolúeris égredi: iste est sermo, quem osténdit mihi Dóminus:
38	22	Ecce omnes mulíeres, quæ remansérunt in domo regis Juda, educéntur ad príncipes regis Babylónis, et ipsæ dicent: Seduxérunt te, et prævaluérunt advérsum te viri pacífici tui, demersérunt in cœno et in lúbrico pedes tuos, et recessérunt a te.
38	23	Et omnes uxóres tuæ et fílii tui educéntur ad Chaldǽos: et non effúgies manus eórum, sed in manu regis Babylónis capiéris, et civitátem hanc combúret igni.
38	24	Dixit ergo Sedecías ad Jeremíam: Nullus sciat verba hæc, et non moriéris.
38	25	Si autem audíerint príncipes quia locútus sum tecum, et vénerint ad te, et díxerint tibi: Indica nobis quid locútus sis cum rege, ne celes nos, et non te interficiémus: et quid locútus est tecum rex:
38	26	dices ad eos: Prostrávi ego preces meas coram rege, ne me redúci jubéret in domum Jónathan, et ibi mórerer.
38	27	Venérunt ergo omnes príncipes ad Jeremíam, et interrogavérunt eum: et locútus est eis juxta ómnia verba, quæ præcéperat ei rex: et cessavérunt ab eo: nihil enim fúerat audítum.
38	28	Mansit vero Jeremías in vestíbulo cárceris usque ad diem, quo capta est Jerúsalem: et factum est ut caperétur Jerúsalem.
39	1	Anno nono Sedecíæ regis Juda, mense décimo, venit Nabuchodónosor rex Babylónis, et omnis exércitus ejus, ad Jerúsalem, et obsidébant eam.
39	2	Undécimo autem anno Sedecíæ, mense quarto, quinta mensis, apérta est cívitas.
39	3	Et ingréssi sunt omnes príncipes regis Babylónis, et sedérunt in porta média: Néregel, Seréser, Semegarnábu, Sársachim, Rábsares, Néregel, Seréser, Rebmag, et omnes réliqui príncipes regis Babylónis.
39	4	Cumque vidísset eos Sedecías rex Juda, et omnes viri bellatóres, fugérunt: et egréssi sunt nocte de civitáte per viam horti regis, et per portam, quæ erat inter duos muros, et egréssi sunt ad viam desérti.
39	5	Persecútus est autem eos exércitus Chaldæórum, et comprehendérunt Sedecíam in campo solitúdinis Jerichontínæ, et captum adduxérunt ad Nabuchodónosor regem Babylónis in Réblatha, quæ est in terra Emath: et locútus est ad eum judícia.
39	6	Et occídit rex Babylónis fílios Sedecíæ in Réblatha, in óculis ejus: et omnes nóbiles Juda occídit rex Babylónis.
39	7	Oculos quoque Sedecíæ éruit, et vinxit eum compédibus ut ducerétur in Babylónem.
39	8	Domum quoque regis, et domum vulgi succendérunt Chaldǽi igni, et murum Jerúsalem subvertérunt.
39	9	Et relíquias pópuli, qui remánserant in civitáte, et pérfugas, qui transfúgerant ad eum, et supérfluos vulgi, qui remánserant, tránstulit Nabuzárdan magíster mílitum in Babylónem.
39	10	Et de plebe páuperum, qui nihil pénitus habébant, dimísit Nabuzárdan magíster mílitum in terra Juda: et dedit eis víneas, et cistérnas in die illa.
39	11	Præcéperat autem Nabuchodónosor rex Babylónis de Jeremía Nabuzárdan magístro mílitum, dicens:
39	12	Tolle illum, et pone super eum óculos tuos, nihílque ei mali fácias: sed ut volúerit, sic fácias ei.
39	13	Misit ergo Nabuzárdan princeps milítiæ, et Nabusézban, et Rábsares, et Néregel, et Seréser, et Rebmag, et omnes optimátes regis Babylónis,
39	14	misérunt, et tulérunt Jeremíam de vestíbulo cárceris, et tradidérunt eum Godolíæ fílio Ahicam fílii Saphan, ut intráret in domum, et habitáret in pópulo.
39	15	Ad Jeremíam autem factus fúerat sermo Dómini, cum clausus esset in vestíbulo cárceris, dicens:
39	16	Vade, et dic Abdémelech Æthíopi, dicens: Hæc dicit Dóminus exercítuum, Deus Israël: Ecce ego indúcam sermónes meos super civitátem hanc in malum, et non in bonum, et erunt in conspéctu tuo in die illa.
39	17	Et liberábo te in die illa, ait Dóminus, et non tradéris in manus virórum, quos tu formídas:
39	18	sed éruens liberábo te, et gládio non cades, sed erit tibi ánima tua in salútem, quia in me habuísti fidúciam, ait Dóminus.
40	1	Sermo, qui factus est ad Jeremíam a Dómino, postquam dimíssus est a Nabuzárdan magístro milítiæ de Rama, quando tulit eum vinctum caténis in médio ómnium, qui migrábant de Jerúsalem et Juda, et ducebántur in Babylónem.
40	2	Tollens ergo princeps milítiæ Jeremíam, dixit ad eum: Dóminus Deus tuus locútus est malum hoc super locum istum:
40	3	et addúxit, et fecit Dóminus sicut locútus est, quia peccástis Dómino, et non audístis vocem ejus: et factus est vobis sermo hic.
40	4	Nunc ergo ecce solvi te hódie de caténis, quæ sunt in mánibus tuis: si placet tibi ut vénias mecum in Babylónem, veni: et ponam óculos meos super te: si autem dísplicet tibi veníre mecum in Babylónem, réside: ecce omnis terra in conspéctu tuo est: quod elégeris, et quo placúerit tibi ut vadas, illuc perge.
40	5	Et mecum noli veníre, sed hábita apud Godolíam fílium Ahicam fílii Saphan, quem præpósuit rex Babylónis civitátibus Juda: hábita ergo cum eo in médio pópuli: vel quocúmque placúerit tibi ut vadas, vade. Dedit quoque ei magíster milítiæ cibária et munúscula, et dimísit eum.
40	6	Venit autem Jeremías ad Godolíam fílium Ahicam in Masphath, et habitávit cum eo in médio pópuli, qui relíctus fúerat in terra.
40	7	Cumque audíssent omnes príncipes exércitus, qui dispérsi fúerant per regiónes, ipsi et sócii eórum, quod præfecísset rex Babylónis Godolíam fílium Ahicam terræ, et quod commendásset ei viros, et mulíeres, et párvulos, et de paupéribus terræ, qui non fúerant transláti in Babylónem:
40	8	venérunt ad Godolíam in Masphath: et Ismahel fílius Nathaníæ, et Jóhanan, et Jónathan fílii Carée, et Saréas fílius Thanéhumeth, et fílii Ophi, qui erant de Netóphathi, et Jezonías fílius Maáchathi, ipsi et viri eórum.
40	9	Et jurávit eis Godolías fílius Ahicam fílii Saphan, et comítibus eórum, dicens: Nolíte timére servíre Chaldǽis: habitáte in terra, et servíte regi Babylónis, et bene erit vobis.
40	10	Ecce ego hábito in Masphath, ut respóndeam præcépto Chaldæórum, qui mittúntur ad nos: vos autem collígite vindémiam, et messem, et óleum, et cóndite in vasis vestris, et manéte in úrbibus vestris, quas tenétis.
40	11	Sed et omnes Judǽi, qui erant in Moab, et in fíliis Ammon, et in Idumǽa, et in univérsis regiónibus, audíto quod dedísset rex Babylónis relíquias in Judǽa, et quod præposuísset super eos Godolíam fílium Ahicam fílii Saphan:
40	12	revérsi sunt, inquam, omnes Judǽi de univérsis locis, ad quæ profúgerant, et venérunt in terram Juda ad Godolíam in Masphath, et collegérunt vinum et messem multam nimis.
40	13	Jóhanan autem fílius Carée, et omnes príncipes exércitus, qui dispérsi fúerant in regiónibus, venérunt ad Godolíam in Masphath,
40	14	et dixérunt ei: Scito quod Báalis rex filiórum Ammon misit Ismahel fílium Nathaníæ percútere ánimam tuam. Et non crédidit eis Godolías fílius Ahicam.
40	15	Jóhanan autem fílius Carée dixit ad Godolíam seórsum in Masphath, loquens: Ibo, et percútiam Ismahel fílium Nathaníæ, nullo sciénte, ne interfíciat ánimam tuam, et dissipéntur omnes Judǽi, qui congregáti sunt ad te, et períbunt relíquiæ Juda.
40	16	Et ait Godolías fílius Ahicam ad Jóhanan fílium Carée: Noli fácere verbum hoc: falsum enim tu lóqueris de Ismahel.
41	1	Et factum est in mense séptimo, venit Ismahel fílius Nathaníæ fílii Elísama, de sémine regáli, et optimátes regis, et decem viri cum eo, ad Godolíam fílium Ahicam, in Masphath, et comedérunt ibi panes simul in Masphath.
41	2	Surréxit autem Ismahel fílius Nathaníæ, et decem viri, qui cum eo erant, et percussérunt Godolíam fílium Ahicam fílii Saphan gládio, et interfecérunt eum, quem præfécerat rex Babylónis terræ.
41	3	Omnes quoque Judǽos, qui erant cum Godolía in Masphath, et Chaldǽos, qui repérti sunt ibi, et viros bellatóres percússit Ismahel.
41	4	Secúndo autem die postquam occíderat Godolíam, nullo adhuc sciénte,
41	5	venérunt viri de Sichem, et de Silo, et de Samaría, octogínta viri, rasi barba, et scissis véstibus, et squalléntes: et múnera et thus habébant in manu, ut offérrent in domo Dómini.
41	6	Egréssus ergo Ismahel fílius Nathaníæ in occúrsum eórum de Masphath, incédens et plorans ibat: cum autem occurrísset eis, dixit ad eos: Veníte ad Godolíam fílium Ahicam.
41	7	Qui cum veníssent ad médium civitátis, interfécit eos Ismahel fílius Nathaníæ circa médium laci, ipse et viri, qui erant cum eo.
41	8	Decem autem viri repérti sunt inter eos, qui dixérunt ad Ismahel: Noli occídere nos, quia habémus thesáuros in agro, fruménti, et hórdei, et ólei, et mellis: et cessávit, et non interfécit eos cum frátribus suis.
41	9	Lacus autem, in quem projécerat Ismahel ómnia cadávera virórum, quos percússit propter Godolíam, ipse est, quem fecit rex Asa propter Báasa regem Israël: ipsum replévit Ismahel fílius Nathaníæ occísis.
41	10	Et captívas duxit Ismahel omnes relíquias pópuli, qui erant in Masphath: fílias regis, et univérsum pópulum, qui remánserat in Masphath: quos commendáverat Nabuzárdan princeps milítiæ, Godolíæ fílio Ahicam: et cepit eos Ismahel fílius Nathaníæ, et ábiit ut transíret ad fílios Ammon.
41	11	Audívit autem Jóhanan fílius Carée, et omnes príncipes bellatórum, qui erant cum eo, omne malum, quod fécerat Ismahel fílius Nathaníæ.
41	12	Et assúmptis univérsis viris, profécti sunt ut bellárent advérsum Ismahel fílium Nathaníæ: et invenérunt eum ad aquas multas, quæ sunt in Gábaon.
41	13	Cumque vidísset omnis pópulus, qui erat cum Ismahel Jóhanan fílium Carée, et univérsos príncipes bellatórum, qui erant cum eo, lætáti sunt.
41	14	Et revérsus est omnis pópulus, quem céperat Ismahel, in Masphath: reversúsque ábiit ad Jóhanan fílium Carée.
41	15	Ismahel autem fílius Nathaníæ fugit cum octo viris a fácie Jóhanan, et ábiit ad fílios Ammon.
41	16	Tulit ergo Jóhanan fílius Carée, et omnes príncipes bellatórum, qui erant cum eo, univérsas relíquias vulgi, quas redúxerat ab Ismahel fílio Nathaníæ de Masphath, postquam percússit Godolíam fílium Ahicam: fortes viros ad prœ́lium, et mulíeres, et púeros, et eunúchos, quos redúxerat de Gábaon.
41	17	Et abiérunt, et sedérunt peregrinántes in Chámaam, quæ est juxta Béthlehem, ut pérgerent, et introírent Ægýptum
41	18	a fácie Chaldæórum: timébant enim eos, quia percússerat Ismahel fílius Nathaníæ Godolíam fílium Ahicam, quem præposúerat rex Babylónis in terra Juda.
42	1	Et accessérunt omnes príncipes bellatórum, et Jóhanan fílius Carée, et Jezonías fílius Osaíæ, et réliquum vulgus, a parvo usque ad magnum:
42	2	dixerúntque ad Jeremíam prophétam: Cadat orátio nostra in conspéctu tuo, et ora pro nobis ad Dóminum Deum tuum, pro univérsis relíquiis istis, quia derelícti sumus pauci de plúribus, sicut óculi tui nos intuéntur:
42	3	et annúntiet nobis Dóminus Deus tuus viam, per quam pergámus, et verbum, quod faciámus.
42	4	Dixit autem ad eos Jeremías prophéta: Audívi: ecce ego oro ad Dóminum Deum vestrum secúndum verba vestra: omne verbum quodcúmque respónderit mihi indicábo vobis, nec celábo vos quidquam.
42	5	Et illi dixérunt ad Jeremíam: Sit Dóminus inter nos testis veritátis et fídei, si non juxta omne verbum, in quo míserit te Dóminus Deus tuus ad nos, sic faciémus.
42	6	Sive bonum est, sive malum, voci Dómini Dei nostri, ad quem míttimus te, obediémus: ut bene sit nobis cum audiérimus vocem Dómini Dei nostri.
42	7	Cum autem compléti essent decem dies, factum est verbum Dómini ad Jeremíam.
42	8	Vocavítque Jóhanan fílium Carée, et omnes príncipes bellatórum, qui erant cum eo, et univérsum pópulum, a mínimo usque ad magnum.
42	9	Et dixit ad eos: Hæc dicit Dóminus Deus Israël, ad quem misístis me ut prostérnerem preces vestras in conspéctu ejus:
42	10	Si quiescéntes manséritis in terra hac, ædificábo vos, et non déstruam: plantábo, et non evéllam: jam enim placátus sum super malo quod feci vobis.
42	11	Nolíte timére a fácie regis Babylónis, quem vos pávidi formidátis: nolíte metúere eum, dicit Dóminus, quia vobíscum sum ego ut salvos vos fáciam, et éruam de manu ejus.
42	12	Et dabo vobis misericórdias, et miserébor vestri, et habitáre vos fáciam in terra vestra.
42	13	Si autem dixéritis vos: Non habitábimus in terra ista, nec audiémus vocem Dómini Dei nostri,
42	14	dicéntes: Nequáquam, sed ad terram Ægýpti pergémus, ubi non vidébimus bellum, et clangórem tubæ non audiémus, et famem non sustinébimus, et ibi habitábimus.
42	15	Propter hoc nunc audíte verbum Dómini relíquiæ Juda: Hæc dicit Dóminus exercítuum, Deus Israël: Si posuéritis fáciem vestram ut ingrediámini Ægýptum, et intravéritis ut ibi habitétis:
42	16	gládius, quem vos formidátis, ibi comprehéndet vos in terra Ægýpti: et fames, pro qua estis sollíciti, adhærébit vobis in Ægýpto, et ibi moriémini.
42	17	Omnésque viri, qui posuérunt fáciem suam ut ingrediántur Ægýptum, ut hábitent ibi, moriéntur gládio, et fame, et peste: nullus de eis remanébit, nec effúgiet a fácie mali, quod ego áfferam super eos.
42	18	Quia hæc dicit Dóminus exercítuum, Deus Israël: Sicut conflátus est furor meus, et indignátio mea super habitatóres Jerúsalem, sic conflábitur indignátio mea super vos cum ingréssi fuéritis Ægýptum: et éritis in jusjurándum, et in stupórem, et in maledíctum, et in oppróbrium, et nequáquam ultra vidébitis locum istum.
42	19	Verbum Dómini super vos relíquiæ Juda: Nolíte intráre Ægýptum: sciéntes sciétis quia obtestátus sum vos hódie,
42	20	quia decepístis ánimas vestras: vos enim misístis me ad Dóminum Deum nostrum, dicéntes: Ora pro nobis ad Dóminum Deum nostrum, et juxta ómnia quæcúmque díxerit tibi Dóminus Deus noster, sic annúntia nobis, et faciémus.
42	21	Et annuntiávi vobis hódie, et non audístis vocem Dómini Dei vestri super univérsis, pro quibus misit me ad vos.
42	22	Nunc ergo sciéntes sciétis quia gládio, et fame, et peste moriémini in loco, ad quem voluístis intráre ut habitarétis ibi.
43	1	Factum est autem, cum complésset Jeremías loquens ad pópulum univérsos sermónes Dómini Dei eórum, pro quibus míserat eum Dóminus Deus eórum ad illos, ómnia verba hæc:
43	2	dixit Azarías fílius Osaíæ, et Jóhanan fílius Carée, et omnes viri supérbi, dicéntes ad Jeremíam: Mendácium tu lóqueris: non misit te Dóminus Deus noster, dicens: Ne ingrediámini Ægýptum ut habitétis illuc.
43	3	Sed Baruch fílius Neríæ íncitat te advérsum nos, ut tradat nos in manus Chaldæórum, ut interfíciat nos, et tradúci fáciat in Babylónem.
43	4	Et non audívit Jóhanan fílius Carée, et omnes príncipes bellatórum, et univérsus pópulus, vocem Dómini, ut manérent in terra Juda.
43	5	Sed tollens Jóhanan fílius Carée, et univérsi príncipes bellatórum, univérsos reliquiárum Juda, qui revérsi fúerant de cunctis géntibus, ad quas fúerant ante dispérsi, ut habitárent in terra Juda:
43	6	viros, et mulíeres, et párvulos, et fílias regis, et omnem ánimam, quam relíquerat Nabuzárdan princeps milítiæ cum Godolía fílio Ahicam fílii Saphan, et Jeremíam prophétam, et Baruch fílium Neríæ.
43	7	Et ingréssi sunt terram Ægýpti, quia non obediérunt voci Dómini, et venérunt usque ad Taphnis.
43	8	Et factus est sermo Dómini ad Jeremíam in Taphnis, dicens:
43	9	Sume lápides grandes in manu tua, et abscóndes eos in crypta, quæ est sub muro laterício in porta domus Pharaónis in Taphnis, cernéntibus viris Judǽis:
43	10	et dices ad eos: Hæc dicit Dóminus exercítuum, Deus Israël: Ecce ego mittam et assúmam Nabuchodónosor regem Babylónis, servum meum: et ponam thronum ejus super lápides istos, quos abscóndi, et státuet sólium suum super eos.
43	11	Veniénsque percútiet terram Ægýpti: quos in mortem, in mortem: et quos in captivitátem, in captivitátem: et quos in gládium, in gládium.
43	12	Et succéndet ignem in delúbris deórum Ægýpti, et combúret ea, et captívos ducet illos: et amiciétur terra Ægýpti sicut amicítur pastor pállio suo, et egrediétur inde in pace.
43	13	Et cónteret státuas domus solis, quæ sunt in terra Ægýpti: et delúbra deórum Ægýpti combúret igni.
44	1	Verbum, quod factum est per Jeremíam ad omnes Judǽos, qui habitábant in terra Ægýpti, habitántes in Mágdalo, et in Taphnis, et in Memphis, et in terra Phatúres, dicens:
44	2	Hæc dicit Dóminus exercítuum, Deus Israël: Vos vidístis omne malum istud, quod addúxi super Jerúsalem, et super omnes urbes Juda: et ecce desértæ sunt hódie, et non est in eis habitátor:
44	3	propter malítiam, quam fecérunt ut me ad iracúndiam provocárent, et irent ut sacrificárent, et cólerent deos aliénos, quos nesciébant, et illi, et vos, et patres vestri.
44	4	Et misi ad vos omnes servos meos prophétas, de nocte consúrgens, mitténsque et dicens: Nolíte fácere verbum abominatiónis hujuscémodi, quam odívi.
44	5	Et non audiérunt, nec inclinavérunt aurem suam ut converteréntur a malis suis, et non sacrificárent diis aliénis.
44	6	Et confláta est indignátio mea et furor meus, et succénsa est in civitátibus Juda, et in platéis Jerúsalem: et versæ sunt in solitúdinem et vastitátem secúndum diem hanc.
44	7	Et nunc hæc dicit Dóminus exercítuum, Deus Israël: Quare vos fácitis malum grande hoc contra ánimas vestras, ut intéreat ex vobis vir et múlier, párvulus et lactens, de médio Judæ, nec relinquátur vobis quidquam resíduum:
44	8	provocántes me in opéribus mánuum vestrárum, sacrificándo diis aliénis in terra Ægýpti, in quam ingréssi estis ut habitétis ibi: et dispereátis, et sitis in maledictiónem, et in oppróbrium cunctis géntibus terræ?
44	9	Numquid oblíti estis mala patrum vestrórum, et mala regum Juda, et mala uxórum ejus, et mala vestra, et mala uxórum vestrárum, quæ fecérunt in terra Juda, et in regiónibus Jerúsalem?
44	10	Non sunt mundáti usque ad diem hanc: et non timuérunt, et non ambulavérunt in lege Dómini, et in præcéptis meis, quæ dedi coram vobis et coram pátribus vestris.
44	11	Ideo hæc dicit Dóminus exercítuum, Deus Israël: Ecce ego ponam fáciem meam in vobis in malum: et dispérdam omnem Judam.
44	12	Et assúmam relíquias Judæ, qui posuérunt fácies suas ut ingrederéntur terram Ægýpti, et habitárent ibi: et consuméntur omnes in terra Ægýpti: cadent in gládio, et in fame, et consuméntur a mínimo usque ad máximum: in gládio et in fame moriéntur, et erunt in jusjurándum, et in miráculum, et in maledictiónem, et in oppróbrium.
44	13	Et visitábo super habitatóres terræ Ægýpti sicut visitávi super Jerúsalem, in gládio, et fame, et peste.
44	14	Et non erit qui effúgiat, et sit resíduus de relíquiis Judæórum, qui vadunt ut peregrinéntur in terra Ægýpti: et revertántur in terram Juda, ad quam ipsi élevant ánimas suas ut revertántur, et hábitent ibi: non reverténtur, nisi qui fúgerint.
44	15	Respondérunt autem Jeremíæ omnes viri sciéntes quod sacrificárent uxóres eórum diis aliénis: et univérsæ mulíeres, quarum stabat multitúdo grandis, et omnis pópulus habitántium in terra Ægýpti in Phatúres, dicéntes:
44	16	Sermónem, quem locútus es ad nos in nómine Dómini, non audiémus ex te:
44	17	sed faciéntes faciémus omne verbum, quod egrediétur de ore nostro, ut sacrificémus regínæ cæli, et libémus ei libámina, sicut fécimus nos et patres nostri, reges nostri et príncipes nostri, in úrbibus Juda, et in platéis Jerúsalem: et saturáti sumus pánibus, et bene nobis erat, malúmque non vídimus.
44	18	Ex eo autem témpore quo cessávimus sacrificáre regínæ cæli, et libáre ei libámina, indigémus ómnibus, et gládio, et fame consúmpti sumus.
44	19	Quod si nos sacrificámus regínæ cæli, et libámus ei libámina: numquid sine viris nostris fécimus ei placéntas ad coléndum eam, et libándum ei libámina?
44	20	Et dixit Jeremías ad omnem pópulum, advérsum viros, et advérsum mulíeres, et advérsum univérsam plebem, qui respónderant ei verbum, dicens:
44	21	Numquid non sacrifícium, quod sacrificástis in civitátibus Juda, et in platéis Jerúsalem, vos et patres vestri, reges vestri, et príncipes vestri, et pópulus terræ, horum recordátus est Dóminus, et ascéndit super cor ejus?
44	22	Et non póterat Dóminus ultra portáre propter malítiam studiórum vestrórum, et propter abominatiónes, quas fecístis: et facta est terra vestra in desolatiónem, et in stupórem, et in maledíctum, eo quod non sit habitátor, sicut est dies hæc.
44	23	Proptérea quod sacrificavéritis idólis, et peccavéritis Dómino: et non audiéritis vocem Dómini, et in lege, et in præcéptis, et in testimóniis ejus non ambulavéritis: idcírco evenérunt vobis mala hæc, sicut est dies hæc.
44	24	Dixit autem Jeremías ad omnem pópulum, et ad univérsas mulíeres: Audíte verbum Dómini omnis Juda, qui estis in terra Ægýpti:
44	25	Hæc inquit Dóminus exercítuum, Deus Israël, dicens: Vos, et uxóres vestræ locúti estis ore vestro, et mánibus vestris impléstis, dicéntes: Faciámus vota nostra, quæ vóvimus, ut sacrificémus regínæ cæli, et libémus ei libámina: impléstis vota vestra, et ópere perpetrástis ea.
44	26	Ideo audíte verbum Dómini omnis Juda, qui habitátis in terra Ægýpti: Ecce ego jurávi in nómine meo magno, ait Dóminus: quia nequáquam ultra vocábitur nomen meum ex ore omnis viri Judǽi, dicéntis: Vivit Dóminus Deus in omni terra Ægýpti.
44	27	Ecce ego vigilábo super eos in malum, et non in bonum: et consuméntur omnes viri Juda, qui sunt in terra Ægýpti, gládio, et fame, donec pénitus consumántur.
44	28	Et qui fúgerint gládium, reverténtur de terra Ægýpti in terram Juda viri pauci: et scient omnes relíquiæ Juda, ingrediéntium terram Ægýpti ut hábitent ibi, cujus sermo compleátur, meus an illórum.
44	29	Et hoc vobis signum, ait Dóminus, quod vísitem ego super vos in loco isto: ut sciátis quia vere complebúntur sermónes mei contra vos in malum:
44	30	Hæc dicit Dóminus: Ecce ego tradam Pharaónem Ephrée regem Ægýpti in manu inimicórum ejus, et in manu quæréntium ánimam illíus: sicut trádidi Sedecíam regem Juda in manu Nabuchodónosor regis Babylónis inimíci sui, et quæréntis ánimam ejus.
45	1	Verbum, quod locútus est Jeremías prophéta ad Baruch fílium Neríæ, cum scripsísset verba hæc in libro ex ore Jeremíæ, anno quarto Jóakim fílii Josíæ regis Juda, dicens:
45	2	Hæc dicit Dóminus Deus Israël ad te Baruch:
45	3	Dixísti: Væ mísero mihi, quóniam áddidit Dóminus dolórem dolóri meo: laborávi in gémitu meo, et réquiem non invéni.
45	4	Hæc dicit Dóminus: Sic dices ad eum: Ecce quos ædificávi, ego déstruo, et quos plantávi, ego evéllo, et univérsam terram hanc.
45	5	Et tu quæris tibi grándia? noli quǽrere: quia ecce ego addúcam malum super omnem carnem, ait Dóminus: et dabo tibi ánimam tuam in salútem in ómnibus locis, ad quæcúmque perréxeris.
46	1	Quod factum est verbum Dómini ad Jeremíam prophétam contra gentes,
46	2	ad Ægýptum, advérsum exércitum Pharaónis Néchao regis Ægýpti, qui erat juxta flúvium Euphráten in Chárcamis, quem percússit Nabuchodónosor rex Babylónis, in quarto anno Jóakim fílii Josíæ regis Juda.
46	3	Præparáte scutum, et clýpeum, et procédite ad bellum.
46	4	Júngite equos, et ascéndite équites: state in gáleis, políte lánceas, indúite vos lorícis.
46	5	Quid ígitur? vidi ipsos pávidos, et terga verténtes, fortes eórum cæsos: fugérunt cónciti, nec respexérunt: terror úndique, ait Dóminus.
46	6	Non fúgiat velox, nec salvári se putet fortis: ad aquilónem juxta flumen Euphráten victi sunt, et ruérunt.
46	7	Quis est iste, qui quasi flumen ascéndit: et véluti fluviórum intuméscunt gúrgites ejus?
46	8	Ægýptus flúminis instar ascéndit, et velut flúmina movebúntur fluctus ejus, et dicet: Ascéndens opériam terram: perdam civitátem, et habitatóres ejus.
46	9	Ascéndite equos, et exsultáte in cúrribus, et procédant fortes, Æthiópia et Líbyes tenéntes scutum, et Lýdii arripiéntes et jaciéntes sagíttas.
46	10	Dies autem ille Dómini Dei exercítuum dies ultiónis, ut sumat vindíctam de inimícis suis: devorábit gládius, et saturábitur, et inebriábitur sánguine eórum: víctima enim Dómini Dei exercítuum in terra aquilónis juxta flumen Euphráten.
46	11	Ascénde in Gálaad, et tolle resínam virgo fília Ægýpti: frustra multíplicas medicámina, sánitas non erit tibi.
46	12	Audiérunt gentes ignomíniam tuam, et ululátus tuus replévit terram: quia fortis impégit in fortem, et ambo páriter concidérunt.
46	13	Verbum, quod locútus est Dóminus ad Jeremíam prophétam, super eo quod ventúrus esset Nabuchodónosor rex Babylónis, et percussúrus terram Ægýpti:
46	14	Annuntiáte Ægýpto, et audítum fácite in Mágdalo, et résonet in Memphis, et in Taphnis, dícite: Sta, et prǽpara te: quia devorábit gládius ea, quæ per circúitum tuum sunt.
46	15	Quare compútruit fortis tuus? non stetit, quóniam Dóminus subvértit eum.
46	16	Multiplicávit ruéntes, cecidítque vir ad próximum suum, et dicent: Surge, et revertámur ad pópulum nostrum, et ad terram nativitátis nostræ, a fácie gládii colúmbæ.
46	17	Vocáte nomen Pharaónis regis Ægýpti, tumúltum addúxit tempus.
46	18	Vivo ego (inquit rex, Dóminus exercítuum nomen ejus), quóniam sicut Thabor in móntibus, et sicut Carmélus in mari, véniet.
46	19	Vasa transmigratiónis fac tibi habitátrix fília Ægýpti: quia Memphis in solitúdinem erit, et deserétur, et inhabitábilis erit.
46	20	Vítula élegans atque formósa Ægýptus, stimulátor ab aquilóne véniet ei.
46	21	Mercenárii quoque ejus, qui versabántur in médio ejus quasi vítuli sagináti versi sunt, et fugérunt simul, nec stare potuérunt: quia dies interfectiónis eórum venit super eos, tempus visitatiónis eórum.
46	22	Vox ejus quasi æris sonábit: quóniam cum exércitu properábunt, et cum secúribus vénient ei quasi cædéntes ligna.
46	23	Succidérunt saltum ejus, ait Dóminus, qui supputári non potest: multiplicáti sunt super locústas, et non est eis númerus.
46	24	Confúsa est fília Ægýpti, et trádita in manu pópuli aquilónis.
46	25	Dixit Dóminus exercítuum, Deus Israël: Ecce ego visitábo super tumúltum Alexandríæ, et super Pharaónem, et super Ægýptum, et super deos ejus, et super reges ejus, et super Pharaónem, et super eos, qui confídunt in eo.
46	26	Et dabo eos in manu quæréntium ánimam eórum, et in manu Nabuchodónosor regis Babylónis, et in manu servórum ejus: et post hæc habitábitur sicut diébus prístinis, ait Dóminus.
46	27	Et tu ne tímeas serve meus Jacob, et ne páveas Israël: quia ecce ego salvum te fáciam de longínquo, et semen tuum de terra captivitátis tuæ: et revertétur Jacob, et requiéscet, et prosperábitur: et non erit, qui extérreat eum.
46	28	Et tu noli timére serve meus Jacob, ait Dóminus: quia tecum ego sum, quia ego consúmam cunctas gentes, ad quas ejéci te: te vero non consúmam, sed castigábo te in judício, nec quasi innocénti parcam tibi.
47	1	Quod factum est verbum Dómini ad Jeremíam prophétam contra Palæstínos, ántequam percúteret Phárao Gazam.
47	2	Hæc dicit Dóminus: Ecce aquæ ascéndunt ab aquilóne, et erunt quasi torrens inúndans, et opérient terram et plenitúdinem ejus, urbem et habitatóres ejus: clamábunt hómines, et ululábunt omnes habitatóres terræ,
47	3	a strépitu pompæ armórum, et bellatórum ejus, a commotióne quadrigárum ejus, et multitúdine rotárum illíus. Non respexérunt patres fílios mánibus dissolútis
47	4	pro advéntu diéi, in quo vastabúntur omnes Philísthiim, et dissipábitur Tyrus, et Sidon cum ómnibus réliquis auxíliis suis: depopulátus est enim Dóminus Palæstínos, relíquias ínsulæ Cappadóciæ.
47	5	Venit calvítium super Gazam: contícuit Ascalon, et relíquiæ vallis eárum, úsquequo concidéris?
47	6	O mucro Dómini úsquequo non quiésces? Ingrédere in vagínam tuam, refrigeráre, et sile.
47	7	Quómodo quiéscet, cum Dóminus præcéperit ei advérsus Ascalónem, et advérsus marítimas ejus regiónes, ibíque condíxerit illi?
48	1	Ad Moab hæc dicit Dóminus exercítuum, Deus Israël: Væ super Nabo, quóniam vastáta est, et confúsa: capta est Cariáthaim: confúsa est fortis, et trémuit.
48	2	Non est ultra exsultátio in Moab contra Hésebon: cogitavérunt malum. Veníte, et disperdámus eam de gente: ergo silens conticésces, sequetúrque te gládius.
48	3	Vox clamóris de Orónaim, vástitas et contrítio magna.
48	4	Contríta est Moab: annuntiáte clamórem párvulis ejus.
48	5	Per ascénsum enim Luith plorans ascéndet in fletu: quóniam in descénsu Orónaim hostes ululátum contritiónis audiérunt:
48	6	Fúgite, salváte ánimas vestras, et éritis quasi myrícæ in desérto.
48	7	Pro eo enim quod habuísti fidúciam in munitiónibus tuis, et in thesáuris tuis, tu quoque capiéris: et ibit Chamos in transmigratiónem, sacerdótes ejus et príncipes ejus simul.
48	8	Et véniet prædo ad omnem urbem, et urbs nulla salvábitur: et períbunt valles, et dissipabúntur campéstria: quóniam dixit Dóminus:
48	9	Date florem Moab, quia florens egrediétur: et civitátes ejus desértæ erunt, et inhabitábiles.
48	10	Maledíctus, qui facit opus Dómini fraudulénter: et maledíctus, qui próhibet gládium suum a sánguine.
48	11	Fértilis fuit Moab ab adolescéntia sua, et requiévit in fǽcibus suis: nec transfúsus est de vase in vas, et in transmigratiónem non ábiit: idcírco permánsit gustus ejus in eo, et odor ejus non est immutátus.
48	12	Proptérea ecce dies véniunt, dicit Dóminus, et mittam ei ordinatóres et stratóres lagunculárum: et sternent eum, et vasa ejus exháurient, et lagúnculas eórum collídent.
48	13	Et confundétur Moab a Chamos sicut confúsa est domus Israël a Bethel, in qua habébat fidúciam.
48	14	Quómodo dícitis: Fortes sumus, et viri robústi ad prœliándum?
48	15	Vastáta est Moab, et civitátes illíus succidérunt: et elécti júvenes ejus descendérunt in occisiónem: ait rex, Dóminus exercítuum nomen ejus.
48	16	Prope est intéritus Moab ut véniat, et malum ejus velóciter accúrret nimis.
48	17	Consolámini eum omnes, qui estis in circúitu ejus: et univérsi, qui scitis nomen ejus, dícite: Quómodo confrácta est virga fortis, báculus gloriósus?
48	18	Descénde de glória, et sede in siti habitátio fíliæ Dibon: quóniam vastátor Moab ascéndit ad te, dissipávit munitiónes tuas.
48	19	In via sta, et próspice habitátio Aroër: intérroga fugiéntem: et ei, qui evásit, dic: Quid áccidit?
48	20	Confúsus est Moab, quóniam victus est: ululáte, et clamáte, annuntiáte in Arnon, quóniam vastáta est Moab.
48	21	Et judícium venit ad terram campéstrem: super Helon, et super Jasa, et super Méphaath,
48	22	et super Dibon, et super Nabo, et super domum Debláthaim,
48	23	et super Cariáthaim, et super Béthgamul, et super Béthmaon,
48	24	et super Cárioth, et super Bosra: et super omnes civitátes terræ Moab, quæ longe, et quæ prope sunt.
48	25	Abscíssum est cornu Moab, et bráchium ejus contrítum est, ait Dóminus.
48	26	Inebriáte eum, quóniam contra Dóminum eréctus est: et allídet manum Moab in vómitu suo, et erit in derísum étiam ipse.
48	27	Fuit enim in derísum tibi Israël, quasi inter fures reperísses eum: propter verba ergo tua, quæ advérsum illum locútus es, captívus ducéris.
48	28	Relínquite civitátes, et habitáte in petra habitatóres Moab: et estóte quasi colúmba nidíficans in summo ore foráminis.
48	29	Audívimus supérbiam Moab, supérbus est valde: sublimitátem ejus, et arrogántiam, et supérbiam, et altitúdinem cordis ejus.
48	30	Ego scio, ait Dóminus, jactántiam ejus: et quod non sit juxta eam virtus ejus, nec juxta quod póterat conáta sit fácere.
48	31	Ideo super Moab ejulábo, et ad Moab univérsam clamábo, ad viros muri fíctilis lamentántes.
48	32	De planctu Jazer plorábo tibi vínea Sábama: propágines tuæ transiérunt mare, usque ad mare Jazer pervenérunt: super messem tuam, et vindémiam tuam prædo írruit.
48	33	Abláta est lætítia et exsultátio de Carmélo, et de terra Moab, et vinum de torculáribus sústuli: nequáquam calcátor uvæ sólitum celéuma cantábit.
48	34	De clamóre Hésebon usque Eleále, et Jasa, dedérunt vocem suam: a Segor usque ad Orónaim vítula conternánte: aquæ quoque Nemrim péssimæ erunt.
48	35	Et áuferam de Moab, ait Dóminus, offeréntem in excélsis, et sacrificántem diis ejus.
48	36	Proptérea cor meum ad Moab quasi tíbiæ resonábit, et cor meum ad viros muri fíctilis dabit sónitum tibiárum: quia plus fecit quam pótuit, idcírco periérunt.
48	37	Omne enim caput calvítium, et omnis barba rasa erit: in cunctis mánibus colligátio, et super omne dorsum cilícium.
48	38	Super ómnia tecta Moab, et in platéis ejus omnis planctus: quóniam contrívi Moab sicut vas inútile, ait Dóminus.
48	39	Quómodo victa est, et ululavérunt? quómodo dejécit cervícem Moab, et confúsus est? erítque Moab in derísum, et in exémplum ómnibus in circúitu suo.
48	40	Hæc dicit Dóminus: Ecce quasi áquila volábit, et exténdet alas suas ad Moab.
48	41	Capta est Cárioth, et munitiónes comprehénsæ sunt: et erit cor fórtium Moab in die illa, sicut cor mulíeris parturiéntis.
48	42	Et cessábit Moab esse pópulus: quóniam contra Dóminum gloriátus est.
48	43	Pavor, et fóvea, et láqueus super te o habitátor Moab, dicit Dóminus.
48	44	Qui fúgerit a fácie pavóris cadet in fóveam, et qui conscénderit de fóvea capiétur láqueo: addúcam enim super Moab annum visitatiónis eórum, ait Dóminus.
48	45	In umbra Hésebon stetérunt de láqueo fugiéntes: quia ignis egréssus est de Hésebon, et flamma de médio Seon, et devorábit partem Moab, et vérticem filiórum tumúltus.
48	46	Væ tibi Moab, periísti pópule Chamos: quia comprehénsi sunt fílii tui, et fíliæ tuæ in captivitátem.
48	47	Et convértam captivitátem Moab in novíssimis diébus, ait Dóminus. Hucúsque judícia Moab.
49	1	Ad fílios Ammon. Hæc dicit Dóminus: Numquid non fílii sunt Israël? aut heres non est ei? Cur ígitur hereditáte possédit Melchom Gad, et pópulus ejus in úrbibus ejus habitávit?
49	2	Ideo dies véniunt, dicit Dóminus: et audítum fáciam super Rabbath filiórum Ammon frémitum prœ́lii, et erit in tumúltum dissipáta, filiǽque ejus igni succendéntur, et possidébit Israël possessóres suos, ait Dóminus.
49	3	Ulula Hésebon, quóniam vastáta est Hai: clamáte fíliæ Rabbath, accíngite vos cilíciis: plángite et circuíte per sepes: quóniam Melchom in transmigratiónem ducétur, sacerdótes ejus et príncipes ejus simul.
49	4	Quid gloriáris in vállibus? deflúxit vallis tua fília delicáta, quæ confidébas in thesáuris tuis, et dicébas: Quis véniet ad me?
49	5	Ecce ego indúcam super te terrórem, ait Dóminus Deus exercítuum, ab ómnibus qui sunt in circúitu tuo: et dispergémini sínguli a conspéctu vestro, nec erit qui cóngreget fugiéntes.
49	6	Et post hæc revérti fáciam captívos filiórum Ammon, ait Dóminus.
49	7	Ad Idumǽam. Hæc dicit Dóminus exercítuum: Numquid non ultra est sapiéntia in Theman? Périit consílium a fíliis, inútilis facta est sapiéntia eórum.
49	8	Fúgite, et terga vértite, descéndite in voráginem habitatóres Dedan: quóniam perditiónem Esau addúxi super eum, tempus visitatiónis ejus.
49	9	Si vindemiatóres veníssent super te, non reliquíssent racémum: si fures in nocte, rapuíssent quod suffíceret sibi.
49	10	Ego vero discoopérui Esau, revelávi abscóndita ejus, et celári non póterit: vastátum est semen ejus, et fratres ejus, et vicíni ejus, et non erit.
49	11	Relínque pupíllos tuos: ego fáciam eos vívere: et víduæ tuæ in me sperábunt.
49	12	Quia hæc dicit Dóminus: Ecce quibus non erat judícium ut bíberent cálicem, bibéntes bibent: et tu quasi ínnocens relinquéris? non eris ínnocens, sed bibens bibes.
49	13	Quia per memetípsum jurávi, dicit Dóminus, quod in solitúdinem, et in oppróbrium, et in desértum, et in maledictiónem erit Bosra: et omnes civitátes ejus erunt in solitúdines sempitérnas.
49	14	Audítum audívi a Dómino, et legátus ad gentes missus est: Congregámini, et veníte contra eam, et consurgámus in prœ́lium.
49	15	Ecce enim párvulum dedi te in géntibus, contemptíbilem inter hómines.
49	16	Arrogántia tua decépit te, et supérbia cordis tui: qui hábitas in cavérnis petræ, et apprehéndere níteris altitúdinem collis: cum exaltáveris quasi áquila nidum tuum, inde détraham te, dicit Dóminus.
49	17	Et erit Idumǽa desérta: omnis qui transíbit per eam, stupébit, et sibilábit super omnes plagas ejus.
49	18	Sicut subvérsa est Sódoma et Gomórrha, et vicínæ ejus, ait Dóminus: non habitábit ibi vir, et non íncolet eam fílius hóminis.
49	19	Ecce quasi leo ascéndet de supérbia Jordánis ad pulchritúdinem robústam: quia súbito cúrrere fáciam eum ad illam: et quis erit eléctus, quem præpónam ei? quis enim símilis mei? et quis sustinébit me? et quis est iste pastor, qui resístat vúltui meo?
49	20	Proptérea audíte consílium Dómini, quod íniit de Edom: et cogitatiónes ejus, quas cogitávit de habitatóribus Theman: Si non dejécerint eos párvuli gregis, nisi dissipáverint cum eis habitáculum eórum.
49	21	A voce ruínæ eórum commóta est terra: clamor in mari Rubro audítus est vocis ejus.
49	22	Ecce quasi áquila ascéndet, et avolábit: et expándet alas suas super Bosran: et erit cor fórtium Idumǽæ in die illa, quasi cor mulíeris parturiéntis.
49	23	Ad Damáscum. Confúsa est Emath, et Arphad: quia audítum péssimum audiérunt, turbáti sunt in mari: præ sollicitúdine quiéscere non pótuit.
49	24	Dissolúta est Damáscus, versa est in fugam: tremor apprehéndit eam: angústia et dolóres tenuérunt eam quasi parturiéntem.
49	25	Quómodo dereliquérunt civitátem laudábilem, urbem lætítiæ?
49	26	Ideo cadent júvenes ejus in platéis ejus: et omnes viri prœ́lii conticéscent in die illa, ait Dóminus exercítuum.
49	27	Et succéndam ignem in muro Damásci, et devorábit mœ́nia Bénadad.
49	28	Ad Cedar, et ad regna Asor, quæ percússit Nabuchodónosor rex Babylónis. Hæc dicit Dóminus: Súrgite, et ascéndite ad Cedar, et vastáte fílios oriéntis.
49	29	Tabernácula eórum, et greges eórum cápient: pelles eórum, et ómnia vasa eórum, et camélos eórum tollent sibi: et vocábunt super eos formídinem in circúitu.
49	30	Fúgite, abíte veheménter, in voragínibus sedéte, qui habitátis Asor, ait Dóminus: íniit enim contra vos Nabuchodónosor rex Babylónis consílium, et cogitávit advérsum vos cogitatiónes.
49	31	Consúrgite, et ascéndite ad gentem quiétam, et habitántem confidénter, ait Dóminus: non óstia, nec vectes eis: soli hábitant.
49	32	Et erunt caméli eórum in direptiónem, et multitúdo jumentórum in prædam: et dispérgam eos in omnem ventum, qui sunt attónsi in comam, et ex omni confínio eórum addúcam intéritum super eos, ait Dóminus.
49	33	Et erit Asor in habitáculum dracónum, desérta usque in ætérnum: non manébit ibi vir, nec íncolet eam fílius hóminis.
49	34	Quod factum est verbum Dómini ad Jeremíam prophétam advérsus Ælam, in princípio regni Sedecíæ regis Juda, dicens:
49	35	Hæc dicit Dóminus exercítuum: Ecce ego confríngam arcum Ælam, et summam fortitúdinem eórum.
49	36	Et indúcam super Ælam quátuor ventos a quátuor plagis cæli: et ventilábo eos in omnes ventos istos: et non erit gens, ad quam non pervéniant prófugi Ælam.
49	37	Et pavére fáciam Ælam coram inimícis suis, et in conspéctu quæréntium ánimam eórum: et addúcam super eos malum, iram furóris mei, dicit Dóminus: et mittam post eos gládium donec consúmam eos.
49	38	Et ponam sólium meum in Ælam, et perdam inde reges et príncipes, ait Dóminus.
49	39	In novíssimis autem diébus revérti fáciam captívos Ælam, dicit Dóminus.
50	1	Verbum, quod locútus est Dóminus de Babylóne et de terra Chaldæórum, in manu Jeremíæ prophétæ.
50	2	Annuntiáte in géntibus, et audítum fácite: leváte signum, prædicáte, et nolíte celáre: dícite: Capta est Bábylon, confúsus est Bel, victus est Mérodach, confúsa sunt sculptília ejus, superáta sunt idóla eórum.
50	3	Quóniam ascéndit contra eam gens ab aquilóne, quæ ponet terram ejus in solitúdinem: et non erit qui hábitet in ea ab hómine usque ad pecus: et moti sunt, et abiérunt.
50	4	In diébus illis, et in témpore illo, ait Dóminus: vénient fílii Israël, ipsi et fílii Juda simul: ambulántes et flentes properábunt, et Dóminum Deum suum quærent.
50	5	In Sion interrogábunt viam, huc fácies eórum: vénient, et apponéntur ad Dóminum fœ́dere sempitérno, quod nulla oblivióne delébitur.
50	6	Grex pérditus factus est pópulus meus: pastóres eórum seduxérunt eos, fecerúntque vagári in móntibus: de monte in collem transiérunt, oblíti sunt cubílis sui.
50	7	Omnes, qui invenérunt, comedérunt eos, et hostes eórum dixérunt: Non peccávimus: pro eo quod peccavérunt Dómino decóri justítiæ, et exspectatióni patrum eórum Dómino.
50	8	Recédite de médio Babylónis, et de terra Chaldæórum egredímini: et estóte quasi hædi ante gregem.
50	9	Quóniam ecce ego súscito, et addúcam in Babylónem congregatiónem géntium magnárum de terra aquilónis: et præparabúntur advérsus eam, et inde capiétur: sagítta ejus quasi viri fortis interfectóris, non revertétur vácua.
50	10	Et erit Chaldǽa in prædam: omnes vastántes eam replebúntur, ait Dóminus.
50	11	Quóniam exsultátis, et magna loquímini, diripiéntes hereditátem meam: quóniam effúsi estis sicut vítuli super herbam, et mugístis sicut tauri.
50	12	Confúsa est mater vestra nimis, et adæquáta púlveri, quæ génuit vos: ecce novíssima erit in géntibus, desérta, ínvia, et arens.
50	13	Ab ira Dómini non habitábitur, sed redigétur tota in solitúdinem: omnis, qui transíbit per Babylónem, stupébit, et sibilábit super univérsis plagis ejus.
50	14	Præparámini contra Babylónem per circúitum omnes qui ténditis arcum: debelláte eam, non parcátis jáculis, quia Dómino peccávit.
50	15	Clamáte advérsus eam, ubíque dedit manum, cecidérunt fundaménta ejus, destrúcti sunt muri ejus, quóniam últio Dómini est: ultiónem accípite de ea: sicut fecit, fácite ei.
50	16	Dispérdite satórem de Babylóne, et tenéntem falcem in témpore messis: a fácie gládii colúmbæ unusquísque ad pópulum suum convertétur, et sínguli ad terram suam fúgient.
50	17	Grex dispérsus Israël, leónes ejecérunt eum: primus comédit eum rex Assur: iste novíssimus exossávit eum Nabuchodónosor rex Babylónis.
50	18	Proptérea hæc dicit Dóminus exercítuum, Deus Israël: Ecce ego visitábo regem Babylónis et terram ejus, sicut visitávi regem Assur:
50	19	et redúcam Israël ad habitáculum suum: et pascétur Carmélum, et Basan, et in monte Ephraim, et Gálaad saturábitur ánima ejus.
50	20	In diébus illis, et in témpore illo, ait Dóminus, quærétur iníquitas Israël, et non erit: et peccátum Juda, et non inveniétur: quóniam propítius ero eis quos relíquero.
50	21	Super terram dominántium ascénde, et super habitatóres ejus vísita, díssipa, et intérfice quæ post eos sunt, ait Dóminus: et fac juxta ómnia quæ præcépi tibi.
50	22	Vox belli in terra, et contrítio magna.
50	23	Quómodo confráctus est, et contrítus málleus univérsæ terræ? quómodo versa est in desértum Bábylon in géntibus?
50	24	Illaqueávi te, et capta es Bábylon, et nesciébas: invénta es et apprehénsa, quóniam Dóminum provocásti.
50	25	Apéruit Dóminus thesáurum suum, et prótulit vasa iræ suæ: quóniam opus est Dómino Deo exercítuum in terra Chaldæórum.
50	26	Veníte ad eam ab extrémis fínibus, aperíte ut éxeant qui concúlcent eam: tóllite de via lápides, et redígite in acérvos, et interfícite eam: nec sit quidquam réliquum.
50	27	Dissipáte univérsos fortes ejus, descéndant in occisiónem: væ eis, quia venit dies eórum, tempus visitatiónis eórum.
50	28	Vox fugiéntium, et eórum, qui evasérunt de terra Babylónis, ut annúntient in Sion ultiónem Dómini Dei nostri, ultiónem templi ejus.
50	29	Annuntiáte in Babylónem plúrimis ómnibus, qui tendunt arcum: consístite advérsus eam per gyrum, et nullus evádat: réddite ei secúndum opus suum: juxta ómnia quæ fecit, fácite illi: quia contra Dóminum erécta est, advérsum sanctum Israël.
50	30	Idcírco cadent júvenes ejus in platéis ejus: et omnes viri bellatóres ejus conticéscent in die illa, ait Dóminus.
50	31	Ecce ego ad te supérbe, dicit Dóminus Deus exercítuum: quia venit dies tuus, tempus visitatiónis tuæ.
50	32	Et cadet supérbus, et córruet, et non erit qui súscitet eum: et succéndam ignem in úrbibus ejus, et devorábit ómnia in circúitu ejus.
50	33	Hæc dicit Dóminus exercítuum: Calúmniam sústinent fílii Israël, et fílii Juda simul: omnes, qui cepérunt eos, tenent, nolunt dimíttere eos.
50	34	Redémptor eórum fortis, Dóminus exercítuum nomen ejus: judício deféndet causam eórum, ut extérreat terram, et commóveat habitatóres Babylónis.
50	35	Gládius ad Chaldǽos, ait Dóminus, et ad habitatóres Babylónis, et ad príncipes, et ad sapiéntes ejus.
50	36	Gládius ad divínos ejus, qui stulti erunt: gládius ad fortes illíus, qui timébunt.
50	37	Gládius ad equos ejus, et ad currus ejus, et ad omne vulgus, quod est in médio ejus: et erunt quasi mulíeres: gládius ad thesáuros ejus, qui diripiéntur.
50	38	Síccitas super aquas ejus erit, et aréscent, quia terra sculptílium est, et in porténtis gloriántur.
50	39	Proptérea habitábunt dracónes cum faunis ficáriis: et habitábunt in ea struthiónes: et non inhabitábitur ultra usque in sempitérnum, nec exstruétur usque ad generatiónem et generatiónem.
50	40	Sicut subvértit Dóminus Sódomam et Gomórrham, et vicínas ejus, ait Dóminus: non habitábit ibi vir, et non íncolet eam fílius hóminis.
50	41	Ecce pópulus venit ab aquilóne, et gens magna, et reges multi consúrgent a fínibus terræ.
50	42	Arcum et scutum apprehéndent: crudéles sunt, et immisericórdes: vox eórum quasi mare sonábit, et super equos ascéndent, sicut vir parátus ad prœ́lium contra te fília Bábylon.
50	43	Audívit rex Babylónis famam eórum, et dissolútæ sunt manus ejus: angústia apprehéndit eum, dolor quasi parturiéntem.
50	44	Ecce quasi leo ascéndet de supérbia Jordánis ad pulchritúdinem robústam: quia súbito cúrrere fáciam eum ad illam: et quis erit eléctus, quem præpónam ei? quis est enim símilis mei? et quis sustinébit me? et quis est iste pastor, qui resístat vúltui meo?
50	45	Proptérea audíte consílium Dómini, quod mente concépit advérsum Babylónem: et cogitatiónes ejus, quas cogitávit super terram Chaldæórum: Nisi detráxerint eos párvuli gregum, nisi dissipátum fúerit cum ipsis habitáculum eórum.
50	46	A voce captivitátis Babylónis commóta est terra, et clamor inter gentes audítus est.
51	1	Hæc dicit Dóminus: Ecce ego suscitábo super Babylónem et super habitatóres ejus, qui cor suum levavérunt contra me, quasi ventum pestiléntem.
51	2	Et mittam in Babylónem ventilatóres, et ventilábunt eam, et demoliéntur terram ejus: quóniam venérunt super eam úndique in die afflictiónis ejus.
51	3	Non tendat qui tendit arcum suum, et non ascéndat loricátus, nolíte párcere juvénibus ejus, interfícite omnem milítiam ejus.
51	4	Et cadent interfécti in terra Chaldæórum, et vulneráti in regiónibus ejus.
51	5	Quóniam non fuit viduátus Israël et Juda a Deo suo Dómino exercítuum: terra autem eórum repléta est delícto a sancto Israël.
51	6	Fúgite de médio Babylónis, et salvet unusquísque ánimam suam: nolíte tacére super iniquitátem ejus: quóniam tempus ultiónis est a Dómino, vicissitúdinem ipse retríbuet ei.
51	7	Calix áureus Bábylon in manu Dómini, inébrians omnem terram: de vino ejus bibérunt gentes, et ídeo commótæ sunt.
51	8	Súbito cécidit Bábylon, et contríta est. Ululáte super eam: tóllite resínam ad dolórem ejus, si forte sanétur.
51	9	Curávimus Babylónem, et non est sanáta: derelinquámus eam, et eámus unusquísque in terram suam: quóniam pervénit usque ad cælos judícium ejus, et elevátum est usque ad nubes.
51	10	Prótulit Dóminus justítias nostras: veníte, et narrémus in Sion opus Dómini Dei nostri.
51	11	Acúite sagíttas, impléte pháretras: suscitávit Dóminus spíritum regum Medórum: et contra Babylónem mens ejus est ut perdat eam, quóniam últio Dómini est, últio templi sui.
51	12	Super muros Babylónis leváte signum, augéte custódiam: leváte custódes, præparáte insídias: quia cogitávit Dóminus, et fecit quæcúmque locútus est contra habitatóres Babylónis.
51	13	Quæ hábitas super aquas multas, lócuples in thesáuris: venit finis tuus, pedális præcisiónis tuæ.
51	14	Jurávit Dóminus exercítuum per ánimam suam: Quóniam replébo te homínibus quasi brucho, et super te celéuma cantábitur.
51	15	Qui fecit terram in fortitúdine sua, præparávit orbem in sapiéntia sua, et prudéntia sua exténdit cælos.
51	16	Dante eo vocem, multiplicántur aquæ in cælo: qui levat nubes ab extrémo terræ, fúlgura in plúviam fecit: et prodúxit ventum de thesáuris suis.
51	17	Stultus factus est omnis homo a sciéntia: confúsus est omnis conflátor in scúlptili: quia mendax est conflátio eórum, nec est spíritus in eis.
51	18	Vana sunt ópera, et risu digna: in témpore visitatiónis suæ períbunt.
51	19	Non sicut hæc pars Jacob: quia qui fecit ómnia, ipse est, et Israël sceptrum hereditátis ejus: Dóminus exercítuum nomen ejus.
51	20	Collídis tu mihi vasa belli, et ego collídam in te gentes, et dispérdam in te regna:
51	21	et collídam in te equum, et équitem ejus: et collídam in te currum, et ascensórem ejus:
51	22	et collídam in te virum et mulíerem: et collídam in te senem et púerum: et collídam in te júvenem et vírginem:
51	23	et collídam in te pastórem et gregem ejus: et collídam in te agrícolam et jugáles ejus: et collídam in te duces et magistrátus.
51	24	Et reddam Babylóni, et cunctis habitatóribus Chaldǽæ, omne malum suum, quod fecérunt in Sion, in óculis vestris, ait Dóminus.
51	25	Ecce ego ad te mons péstifer, ait Dóminus, qui corrúmpis univérsam terram: et exténdam manum meam super te, et evólvam te de petris, et dabo te in montem combustiónis.
51	26	Et non tollent de te lápidem in ángulum, et lápidem in fundaménta: sed pérditus in ætérnum eris, ait Dóminus.
51	27	Leváte signum in terra: clángite búccina in géntibus, sanctificáte super eam gentes: annuntiáte contra illam régibus Ararat, Menni, et Ascenez: numeráte contra eam Taphsar, addúcite equum quasi bruchum aculeátum.
51	28	Sanctificáte contra eam gentes, reges Médiæ, duces ejus, et univérsos magistrátus ejus, cunctámque terram potestátis ejus.
51	29	Et commovébitur terra, et conturbábitur, quia evigilábit contra Babylónem cogitátio Dómini, ut ponat terram Babylónis desértam et inhabitábilem.
51	30	Cessavérunt fortes Babylónis a prœ́lio, habitavérunt in præsídiis: devorátum est robur eórum, et facti sunt quasi mulíeres: incénsa sunt tabernácula ejus, contríti sunt vectes ejus.
51	31	Currens óbviam currénti véniet, et núntius óbvius nuntiánti: ut annúntiet regi Babylónis, quia capta est cívitas ejus a summo usque ad summum:
51	32	et vada præoccupáta sunt, et palúdes incénsæ sunt igni, et viri bellatóres conturbáti sunt.
51	33	Quia hæc dicit Dóminus exercítuum, Deus Israël: Fília Babylónis quasi área, tempus tritúræ ejus: adhuc módicum, et véniet tempus messiónis ejus.
51	34	Comédit me, devorávit me Nabuchodónosor rex Babylónis: réddidit me quasi vas ináne, absórbuit me quasi draco, replévit ventrem suum teneritúdine mea, et ejécit me.
51	35	Iníquitas advérsum me, et caro mea super Babylónem, dicit habitátio Sion: et sanguis meus super habitatóres Chaldǽæ, dicit Jerúsalem.
51	36	Proptérea hæc dicit Dóminus: Ecce ego judicábo causam tuam, et ulcíscar ultiónem tuam: et desértum fáciam mare ejus, et siccábo venam ejus.
51	37	Et erit Bábylon in túmulos, habitátio dracónum, stupor, et síbilus, eo quod non sit habitátor.
51	38	Simul ut leónes rúgient, excútient comas véluti cátuli leónum.
51	39	In calóre eórum ponam potus eórum, et inebriábo eos ut sopiántur, et dórmiant somnum sempitérnum, et non consúrgant, dicit Dóminus.
51	40	Dedúcam eos quasi agnos ad víctimam, et quasi aríetes cum hædis.
51	41	Quómodo capta est Sesach, et comprehénsa est ínclyta univérsæ terræ? quómodo facta est in stupórem Bábylon inter gentes?
51	42	Ascéndit super Babylónem mare, multitúdine flúctuum ejus opérta est.
51	43	Factæ sunt civitátes ejus in stupórem, terra inhabitábilis et desérta, terra in qua nullus hábitet, nec tránseat per eam fílius hóminis.
51	44	Et visitábo super Bel in Babylóne, et ejíciam quod absorbúerat de ore ejus, et non cónfluent ad eum ultra gentes, síquidem et murus Babylónis córruet.
51	45	Egredímini de médio ejus pópulus meus: ut salvet unusquísque ánimam suam ab ira furóris Dómini.
51	46	Et ne forte molléscat cor vestrum, et timeátis audítum, qui audiétur in terra: et véniet in anno audítio, et post hunc annum audítio: et iníquitas in terra, et dominátor super dominatórem.
51	47	Proptérea ecce dies véniunt, et visitábo super sculptília Babylónis: et omnis terra ejus confundétur, et univérsi interfécti ejus cadent in médio ejus.
51	48	Et laudábunt super Babylónem cæli et terra, et ómnia quæ in eis sunt: quia ab aquilóne vénient ei prædónes, ait Dóminus.
51	49	Et quómodo fecit Bábylon, ut cáderent occísi in Israël: sic de Babylóne cadent occísi in univérsa terra.
51	50	Qui fugístis gládium, veníte, nolíte stare: recordámini procul Dómini, et Jerúsalem ascéndat super cor vestrum.
51	51	Confúsi sumus, quóniam audívimus oppróbrium: opéruit ignomínia fácies nostras, quia venérunt aliéni super sanctificatiónem domus Dómini.
51	52	Proptérea ecce dies véniunt, ait Dóminus: et visitábo super sculptília ejus, et in omni terra ejus múgiet vulnerátus.
51	53	Si ascénderit Bábylon in cælum, et firmáverit in excélso robur suum: a me vénient vastatóres ejus, ait Dóminus.
51	54	Vox clamóris de Babylóne, et contrítio magna de terra Chaldæórum:
51	55	quóniam vastávit Dóminus Babylónem, et pérdidit ex ea vocem magnam: et sonábunt fluctus eórum quasi aquæ multæ: dedit sónitum vox eórum:
51	56	quia venit super eam, id est super Babylónem prædo, et apprehénsi sunt fortes ejus, et emárcuit arcus eórum: quia fortis ultor Dóminus reddens retríbuet.
51	57	Et inebriábo príncipes ejus, et sapiéntes ejus, et duces ejus, et magistrátus ejus, et fortes ejus: et dórmient somnum sempitérnum, et non expergiscéntur, ait rex, Dóminus exercítuum nomen ejus.
51	58	Hæc dicit Dóminus exercítuum: Murus Babylónis ille latíssimus suffossióne suffodiétur, et portæ ejus excélsæ igni comburéntur, et labóres populórum ad níhilum, et géntium in ignem erunt, et disperíbunt.
51	59	Verbum, quod præcépit Jeremías prophéta Saraíæ fílio Neríæ fílii Maasíæ, cum pérgeret cum Sedecía rege in Babylónem, in anno quarto regni ejus: Saraías autem erat princeps prophetíæ.
51	60	Et scripsit Jeremías omne malum, quod ventúrum erat super Babylónem, in libro uno: ómnia verba hæc, quæ scripta sunt contra Babylónem.
51	61	Et dixit Jeremías ad Saraíam: Cum véneris in Babylónem, et víderis, et légeris ómnia verba hæc,
51	62	dices: Dómine tu locútus es contra locum istum, ut dispérderes eum: ne sit qui in eo hábitet ab hómine usque ad pecus, et ut sit perpétua solitúdo.
51	63	Cumque compléveris légere librum istum, ligábis ad eum lápidem, et projícies illum in médium Euphráten:
51	64	et dices: Sic submergétur Bábylon, et non consúrget a fácie afflictiónis, quam ego addúco super eam, et dissolvétur. Hucúsque verba Jeremíæ.
52	1	Fílius vigínti et uníus anni erat Sedecías cum regnáre cœpísset: et úndecim annis regnávit in Jerúsalem, et nomen matris ejus Amítal fília Jeremíæ de Lobna.
52	2	Et fecit malum in óculis Dómini, juxta ómnia quæ fécerat Jóakim.
52	3	Quóniam furor Dómini erat in Jerúsalem et in Juda, úsquequo projíceret eos a fácie sua: et recéssit Sedecías a rege Babylónis.
52	4	Factum est autem in anno nono regni ejus, in mense décimo, décima mensis, venit Nabuchodónosor rex Babylónis, ipse et omnis exércitus ejus, advérsus Jerúsalem: et obsedérunt eam, et ædificavérunt contra eam munitiónes in circúitu.
52	5	Et fuit cívitas obséssa usque ad undécimum annum regis Sedecíæ.
52	6	Mense autem quarto, nona mensis, obtínuit fames civitátem, et non erant aliménta pópulo terræ.
52	7	Et dirúpta est cívitas, et omnes viri bellatóres ejus fugérunt, exierúntque de civitáte nocte, per viam portæ, quæ est inter duos muros, et ducit ad hortum regis (Chaldǽis obsidéntibus urbem in gyro) et abiérunt per viam, quæ ducit in erémum.
52	8	Persecútus est autem Chaldæórum exércitus regem, et apprehendérunt Sedecíam in desérto, quod est juxta Jéricho: et omnis comitátus ejus diffúgit ab eo.
52	9	Cumque comprehendíssent regem, adduxérunt eum ad regem Babylónis in Réblatha, quæ est in terra Emath: et locútus est ad eum judícia.
52	10	Et jugulávit rex Babylónis fílios Sedecíæ in óculis ejus, sed et omnes príncipes Juda occídit in Réblatha.
52	11	Et óculos Sedecíæ éruit, et vinxit eum compédibus, et addúxit eum rex Babylónis in Babylónem: et pósuit eum in domo cárceris usque ad diem mortis ejus.
52	12	In mense autem quinto, décima mensis, ipse est annus nonus décimus Nabuchodónosor regis Babylónis: venit Nabuzárdan princeps milítiæ, qui stabat coram rege Babylónis in Jerúsalem.
52	13	Et incéndit domum Dómini, et domum regis, et omnes domos Jerúsalem: et omnem domum magnam igni combússit.
52	14	Et totum murum Jerúsalem per circúitum destrúxit cunctus exércitus Chaldæórum, qui erat cum magístro milítiæ.
52	15	De paupéribus autem pópuli, et de réliquo vulgo, quod remánserat in civitáte, et de pérfugis, qui transfúgerant ad regem Babylónis, et céteros de multitúdine tránstulit Nabuzárdan princeps milítiæ.
52	16	De paupéribus vero terræ relíquit Nabuzárdan princeps milítiæ vinitóres et agrícolas.
52	17	Colúmnas quoque ǽreas, quæ erant in domo Dómini, et bases, et mare ǽneum, quod erat in domo Dómini, confregérunt Chaldǽi, et tulérunt omne æs eórum in Babylónem.
52	18	Et lebétes, et créagras, et psaltéria, et phíalas, et mortaríola, et ómnia vasa ǽrea, quæ in ministério fúerant, tulérunt:
52	19	et hýdrias, et thymiamatéria, et úrceos, et pelves, et candelábra, et mortária, et cýathos: quotquot áurea, áurea, et quotquot argéntea, argéntea, tulit magíster milítiæ:
52	20	et colúmnas duas, et mare unum, et vítulos duódecim ǽreos, qui erant sub básibus, quas fécerat rex Sálomon in domo Dómini: non erat pondus æris ómnium horum vasórum.
52	21	De colúmnis autem, decem et octo cúbiti altitúdinis erant in colúmna una, et funículus duódecim cubitórum circuíbat eam: porro grossitúdo ejus quátuor digitórum, et intrínsecus cava erat.
52	22	Et capitélla super utrámque ǽrea: altitúdo capitélli uníus quinque cubitórum: et retiácula et malogranáta super corónam in circúitu, ómnia ǽrea. Simíliter colúmnæ secúndæ, et malogranáta.
52	23	Et fuérunt malogranáta nonagínta sex dependéntia: et ómnia malogranáta centum, retiáculis circumdabántur.
52	24	Et tulit magíster milítiæ Saraíam sacerdótem primum, et Sophoníam sacerdótem secúndum, et tres custódes vestíbuli.
52	25	Et de civitáte tulit eunúchum unum, qui erat præpósitus super viros bellatóres: et septem viros de his, qui vidébant fáciem regis, qui invénti sunt in civitáte: et scribam príncipem mílitum, qui probábat tyrónes: et sexagínta viros de pópulo terræ, qui invénti sunt in médio civitátis.
52	26	Tulit autem eos Nabuzárdan magíster milítiæ, et duxit eos ad regem Babylónis in Réblatha.
52	27	Et percússit eos rex Babylónis, et interfécit eos in Réblatha in terra Emath: et translátus est Juda de terra sua.
52	28	Iste est pópulus, quem tránstulit Nabuchodónosor: In anno séptimo, Judǽos tria míllia et vigínti tres:
52	29	in anno octávo décimo Nabuchodónosor, de Jerúsalem ánimas octingéntas trigínta duas:
52	30	in anno vigésimo tértio Nabuchodónosor, tránstulit Nabuzárdan magíster milítiæ ánimas Judæórum septingéntas quadragínta quinque: omnes ergo ánimæ, quátuor míllia sexcéntæ.
52	31	Et factum est in trigésimo séptimo anno transmigratiónis Jóachin regis Juda, duodécimo mense, vigésima quinta mensis, elevávit Evilmérodach rex Babylónis, ipso anno regni sui, caput Jóachin regis Juda, et edúxit eum de domo cárceris.
52	32	Et locútus est cum eo bona, et pósuit thronum ejus super thronos regum, qui erant post se in Babylóne.
52	33	Et mutávit vestiménta cárceris ejus, et comedébat panem coram eo semper cunctis diébus vitæ suæ:
52	34	et cibária ejus, cibária perpétua dabántur ei a rege Babylónis, statúta per síngulos dies, usque ad diem mortis suæ, cunctis diébus vitæ ejus.
