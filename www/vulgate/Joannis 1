1	1	Quod fuit ab inítio, quod audívimus, quod vídimus óculis nostris, quod perspéximus, et manus nostræ contrectavérunt de verbo vitæ:
1	2	et vita manifestáta est, et vídimus, et testámur, et annuntiámus vobis vitam ætérnam, quæ erat apud Patrem, et appáruit nobis:
1	3	quod vídimus et audívimus, annuntiámus vobis, ut et vos societátem habeátis nobíscum, et socíetas nostra sit cum Patre, et cum Fílio ejus Jesu Christo.
1	4	Et hæc scríbimus vobis ut gaudeátis, et gáudium vestrum sit plenum.
1	5	Et hæc est annuntiátio, quam audívimus ab eo, et annuntiámus vobis: quóniam Deus lux est, et ténebræ in eo non sunt ullæ.
1	6	Si dixérimus quóniam societátem habémus cum eo, et in ténebris ambulámus, mentímur, et veritátem non fácimus.
1	7	Si autem in luce ambulámus sicut et ipse est in luce, societátem habémus ad ínvicem, et sanguis Jesu Christi, Fílii ejus, emúndat nos ab omni peccáto.
1	8	Si dixérimus quóniam peccátum non habémus, ipsi nos sedúcimus, et véritas in nobis non est.
1	9	Si confiteámur peccáta nostra: fidélis est, et justus, ut remíttat nobis peccáta nostra, et emúndet nos ab omni iniquitáte.
1	10	Si dixérimus quóniam non peccávimus, mendácem fácimus eum, et verbum ejus non est in nobis.
2	1	Filíoli mei, hæc scribo vobis, ut non peccétis. Sed et si quis peccáverit, advocátum habémus apud Patrem, Jesum Christum justum:
2	2	et ipse est propitiátio pro peccátis nostris: non pro nostris autem tantum, sed étiam pro totíus mundi.
2	3	Et in hoc scimus quóniam cognóvimus eum, si mandáta ejus observémus.
2	4	Qui dicit se nosse eum, et mandáta ejus non custódit, mendax est, et in hoc véritas non est.
2	5	Qui autem servat verbum ejus, vere in hoc cáritas Dei perfécta est: et in hoc scimus quóniam in ipso sumus.
2	6	Qui dicit se in ipso manére, debet, sicut ille ambulávit, et ipse ambuláre.
2	7	Caríssimi, non mandátum novum scribo vobis, sed mandátum vetus, quod habuístis ab inítio: mandátum vetus est verbum, quod audístis.
2	8	Iterum mandátum novum scribo vobis, quod verum est et in ipso, et in vobis: quia ténebræ transiérunt, et verum lumen jam lucet.
2	9	Qui dicit se in luce esse, et fratrem suum odit, in ténebris est usque adhuc.
2	10	Qui díligit fratrem suum, in lúmine manet, et scándalum in eo non est.
2	11	Qui autem odit fratrem suum, in ténebris est, et in ténebris ámbulat, et nescit quo eat: quia ténebræ obcæcavérunt óculos ejus.
2	12	Scribo vobis, filíoli, quóniam remittúntur vobis peccáta propter nomen ejus.
2	13	Scribo vobis patres, quóniam cognovístis eum, qui ab inítio est. Scribo vobis adolescéntes, quóniam vicístis malígnum.
2	14	Scribo vobis infántes, quóniam cognovístis patrem. Scribo vobis júvenes, quóniam fortes estis, et verbum Dei manet in vobis, et vicístis malígnum.
2	15	Nolíte dilígere mundum, neque ea, quæ in mundo sunt. Si quis díligit mundum, non est cáritas Patris in eo:
2	16	quóniam omne, quod est in mundo, concupiscéntia carnis est, et concupiscéntia oculórum, et supérbia vitæ: quæ non est ex Patre, sed ex mundo est.
2	17	Et mundus transit, et concupiscéntia ejus: qui autem facit voluntátem Dei, manet in ætérnum.
2	18	Filíoli, novíssima hora est: et sicut audístis quia Antichrístus venit, et nunc Antichrísti multi facti sunt: unde scimus, quia novíssima hora est.
2	19	Ex nobis prodiérunt, sed non erant ex nobis: nam, si fuíssent ex nobis, permansíssent útique nobíscum: sed ut manifésti sint quóniam non sunt omnes ex nobis.
2	20	Sed vos unctiónem habétis a Sancto, et nostis ómnia.
2	21	Non scripsi vobis quasi ignorántibus veritátem, sed quasi sciéntibus eam: et quóniam omne mendácium ex veritáte non est.
2	22	Quis est mendax, nisi is, qui negat quóniam Jesus est Christus? Hic est Antichrístus, qui negat Patrem, et Fílium.
2	23	Omnis, qui negat Fílium, nec Patrem habet: qui confitétur Fílium, et Patrem habet.
2	24	Vos quod audístis ab inítio, in vobis permáneat: si in vobis permánserit quod audístis ab inítio, et vos in Fílio, et Patre manébitis.
2	25	Et hæc est repromíssio, quam ipse pollícitus est nobis, vitam ætérnam.
2	26	Hæc scripsi vobis de his, qui sedúcunt vos.
2	27	Et vos unctiónem, quam accepístis ab eo, máneat in vobis. Et non necésse habétis ut áliquis dóceat vos: sed sicut únctio ejus docet vos de ómnibus, et verum est, et non est mendácium. Et sicut dócuit vos: manéte in eo.
2	28	Et nunc filíoli manéte in eo: ut cum apparúerit, habeámus fidúciam, et non confundámur ab eo in advéntu ejus.
2	29	Si scitis quóniam justus est, scitóte quóniam et omnis, qui facit justítiam, ex ipso natus est.
3	1	Vidéte qualem caritátem dedit nobis Pater, ut fílii Dei nominémur et simus. Propter hoc mundus non novit nos: quia non novit eum.
3	2	Caríssimi, nunc fílii Dei sumus: et nondum appáruit quid érimus. Scimus quóniam cum apparúerit, símiles ei érimus: quóniam vidébimus eum sícuti est.
3	3	Et omnis, qui habet hanc spem in eo, sanctíficat se, sicut et ille sanctus est.
3	4	Omnis, qui facit peccátum, et iniquitátem facit: et peccátum est iníquitas.
3	5	Et scitis quia ille appáruit ut peccáta nostra tólleret: et peccátum in eo non est.
3	6	Omnis, qui in eo manet, non peccat: et omnis, qui peccat, non vidit eum, nec cognóvit eum.
3	7	Filíoli, nemo vos sedúcat. Qui facit justítiam, justus est, sicut et ille justus est.
3	8	Qui facit peccátum, ex diábolo est: quóniam ab inítio diábolus peccat. In hoc appáruit Fílius Dei, ut dissólvat ópera diáboli.
3	9	Omnis, qui natus est ex Deo, peccátum non facit: quóniam semen ipsíus in eo manet, et non potest peccáre, quóniam ex Deo natus est.
3	10	In hoc manifésti sunt fílii Dei, et fílii diáboli. Omnis, qui non est justus, non est ex Deo, et qui non díligit fratrem suum:
3	11	quóniam hæc est annuntiátio, quam audístis ab inítio, ut diligátis altérutrum.
3	12	Non sicut Cain, qui ex malígno erat, et occídit fratrem suum. Et propter quid occídit eum? Quóniam ópera ejus malígna erant: fratris autem ejus, justa.
3	13	Nolíte mirári fratres, si odit vos mundus.
3	14	Nos scimus quóniam transláti sumus de morte ad vitam, quóniam dilígimus fratres. Qui non díligit, manet in morte:
3	15	omnis, qui odit fratrem suum, homicída est. Et scitis quóniam omnis homicída non habet vitam ætérnam in semetípso manéntem.
3	16	In hoc cognóvimus caritátem Dei, quóniam ille ánimam suam pro nobis pósuit: et nos debémus pro frátribus ánimas pónere.
3	17	Qui habúerit substántiam hujus mundi, et víderit fratrem suum necessitátem habére, et cláuserit víscera sua ab eo: quómodo cáritas Dei manet in eo?
3	18	Filíoli mei, non diligámus verbo, neque lingua, sed ópere et veritáte:
3	19	in hoc cognóscimus quóniam ex veritáte sumus: et in conspéctu ejus suadébimus corda nostra.
3	20	Quóniam si reprehénderit nos cor nostrum: major est Deus corde nostro, et novit ómnia.
3	21	Caríssimi, si cor nostrum non reprehénderit nos, fidúciam habémus ad Deum:
3	22	et quidquid petiérimus, accipiémus ab eo: quóniam mandáta ejus custodímus, et ea, quæ sunt plácita coram eo, fácimus.
3	23	Et hoc est mandátum ejus: ut credámus in nómine Fílii ejus Jesu Christi: et diligámus altérutrum, sicut dedit mandátum nobis.
3	24	Et qui servat mandáta ejus, in illo manet, et ipse in eo: et in hoc scimus quóniam manet in nobis de Spíritu, quem dedit nobis.
4	1	Caríssimi, nolíte omni spirítui crédere, sed probáte spíritus si ex Deo sint: quóniam multi pseudoprophétæ exiérunt in mundum.
4	2	In hoc cognóscitur Spíritus Dei: omnis spíritus qui confitétur Jesum Christum in carne venísse, ex Deo est:
4	3	et omnis spíritus, qui solvit Jesum, ex Deo non est, et hic est Antichrístus, de quo audístis quóniam venit, et nunc jam in mundo est.
4	4	Vos ex Deo estis filíoli, et vicístis eum, quóniam major est qui in vobis est, quam qui in mundo.
4	5	Ipsi de mundo sunt: ídeo de mundo loquúntur, et mundus eos audit.
4	6	Nos ex Deo sumus. Qui novit Deum, audit nos: qui non est ex Deo, non audit nos: in hoc cognóscimus Spíritum veritátis, et spíritum erróris.
4	7	Caríssimi, diligámus nos ínvicem: quia cáritas ex Deo est. Et omnis, qui díligit, ex Deo natus est, et cognóscit Deum.
4	8	Qui non díligit, non novit Deum: quóniam Deus cáritas est.
4	9	In hoc appáruit cáritas Dei in nobis, quóniam Fílium suum unigénitum misit Deus in mundum, ut vivámus per eum.
4	10	In hoc est cáritas: non quasi nos dilexérimus Deum, sed quóniam ipse prior diléxit nos, et misit Fílium suum propitiatiónem pro peccátis nostris.
4	11	Caríssimi, si sic Deus diléxit nos: et nos debémus altérutrum dilígere.
4	12	Deum nemo vidit unquam. Si diligámus ínvicem, Deus in nobis manet, et cáritas ejus in nobis perfécta est.
4	13	In hoc cognóscimus quóniam in eo manémus, et ipse in nobis: quóniam de Spíritu suo dedit nobis.
4	14	Et nos vídimus, et testificámur quóniam Pater misit Fílium suum Salvatórem mundi.
4	15	Quisquis conféssus fúerit quóniam Jesus est Fílius Dei, Deus in eo manet, et ipse in Deo.
4	16	Et nos cognóvimus, et credídimus caritáti, quam habet Deus in nobis. Deus cáritas est: et qui manet in caritáte, in Deo manet, et Deus in eo.
4	17	In hoc perfécta est cáritas Dei nobíscum, ut fidúciam habeámus in die judícii: quia sicut ille est, et nos sumus in hoc mundo.
4	18	Timor non est in caritáte: sed perfécta cáritas foras mittit timórem, quóniam timor pœnam habet: qui autem timet, non est perféctus in caritáte.
4	19	Nos ergo diligámus Deum, quóniam Deus prior diléxit nos.
4	20	Si quis díxerit: Quóniam díligo Deum, et fratrem suum óderit, mendax est. Qui enim non díligit fratrem suum quem videt, Deum, quem non videt, quómodo potest dilígere?
4	21	Et hoc mandátum habémus a Deo: ut qui díligit Deum, díligat et fratrem suum.
5	1	Omnis, qui credit quóniam Jesus est Christus, ex Deo natus est. Et omnis, qui díligit eum qui génuit, díligit et eum qui natus est ex eo.
5	2	In hoc cognóscimus quóniam dilígimus natos Dei, cum Deum diligámus, et mandáta ejus faciámus.
5	3	Hæc est enim cáritas Dei, ut mandáta ejus custodiámus: et mandáta ejus grávia non sunt.
5	4	Quóniam omne, quod natum est ex Deo, vincit mundum: et hæc est victória, quæ vincit mundum, fides nostra.
5	5	Quis est, qui vincit mundum, nisi qui credit quóniam Jesus est Fílius Dei?
5	6	Hic est, qui venit per aquam et sánguinem, Jesus Christus: non in aqua solum, sed in aqua et sánguine. Et spíritus est, qui testificátur, quóniam Christus est véritas.
5	7	Quóniam tres sunt, qui testimónium dant in cælo: Pater, Verbum, et Spíritus sanctus: et hi tres unum sunt.
5	8	Et tres sunt, qui testimónium dant in terra: spíritus, et aqua, et sanguis: et hi tres unum sunt.
5	9	Si testimónium hóminum accípimus, testimónium Dei majus est: quóniam hoc est testimónium Dei, quod majus est, quóniam testificátus est de Fílio suo.
5	10	Qui credit in Fílium Dei, habet testimónium Dei in se. Qui non credit Fílio, mendácem facit eum: quia non credit in testimónium quod testificátus est Deus de Fílio suo.
5	11	Et hoc est testimónium, quóniam vitam ætérnam dedit nobis Deus: et hæc vita in Fílio ejus est.
5	12	Qui habet Fílium, habet vitam: qui non habet Fílium, vitam non habet.
5	13	Hæc scribo vobis: ut sciátis quóniam vitam habétis ætérnam, qui créditis in nómine Fílii Dei.
5	14	Et hæc est fidúcia, quam habémus ad eum: quia quodcúmque petiérimus secúndum voluntátem ejus, audit nos.
5	15	Et scimus quia audit nos quidquid petiérimus: scimus quóniam habémus petitiónes quas postulámus ab eo.
5	16	Qui scit fratrem suum peccáre peccátum non ad mortem, petat, et dábitur ei vita peccánti non ad mortem. Est peccátum ad mortem: non pro illo dico ut roget quis.
5	17	Omnis iníquitas, peccátum est: et est peccátum ad mortem.
5	18	Scimus quia omnis, qui natus est ex Deo, non peccat: sed generátio Dei consérvat eum, et malígnus non tangit eum.
5	19	Scimus quóniam ex Deo sumus: et mundus totus in malígno pósitus est.
5	20	Et scimus quóniam Fílius Dei venit, et dedit nobis sensum ut cognoscámus verum Deum, et simus in vero Fílio ejus. Hic est verus Deus, et vita ætérna.
5	21	Filíoli, custodíte vos a simulácris. Amen.
