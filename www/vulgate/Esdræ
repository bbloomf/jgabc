1	1	In anno primo Cyri regis Persárum, ut complerétur verbum Dómini ex ore Jeremíæ, suscitávit Dóminus spíritum Cyri regis Persárum: et tradúxit vocem in omni regno suo, étiam per scriptúram, dicens:
1	2	Hæc dicit Cyrus rex Persárum: Omnia regna terræ dedit mihi Dóminus Deus cæli, et ipse præcépit mihi ut ædificárem ei domum in Jerúsalem, quæ est in Judǽa.
1	3	Quis est in vobis de univérso pópulo ejus? Sit Deus illíus cum ipso. Ascéndat in Jerúsalem, quæ est in Judǽa, et ædíficet domum Dómini Dei Israël, ipse est Deus qui est in Jerúsalem.
1	4	Et omnes réliqui in cunctis locis ubicúmque hábitant, ádjuvent eum viri de loco suo argénto et auro, et substántia, et pecóribus, excépto quod voluntárie ófferunt templo Dei, quod est in Jerúsalem.
1	5	Et surrexérunt príncipes patrum de Juda, et Bénjamin, et sacerdótes, et Levítæ, et omnis cujus Deus suscitávit spíritum, ut ascénderent ad ædificándum templum Dómini, quod erat in Jerúsalem.
1	6	Universíque qui erant in circúitu, adjuvérunt manus eórum in vasis argénteis et áureis, in substántia et juméntis, in supelléctili, excéptis his, quæ sponte obtúlerant.
1	7	Rex quoque Cyrus prótulit vasa templi Dómini, quæ túlerat Nabuchodónosor de Jerúsalem, et posúerat ea in templo dei sui.
1	8	Prótulit autem ea Cyrus rex Persárum per manum Mithridátis fílii Gázabar, et annumerávit ea Sassabásar príncipi Juda.
1	9	Et hic est númerus eórum: phíalæ áureæ trigínta, phíalæ argénteæ mille, cultri vigínti novem, scyphi áurei trigínta,
1	10	scyphi argéntei secúndi quadringénti decem: vasa ália mille.
1	11	Omnia vasa áurea et argéntea quinque míllia quadringénta: univérsa tulit Sassabásar cum his, qui ascendébant de transmigratióne Babylónis in Jerúsalem.
2	1	Hi sunt autem provínciæ fílii, qui ascendérunt de captivitáte, quam transtúlerat Nabuchodónosor rex Babylónis in Babylónem, et revérsi sunt in Jerúsalem et Judam, unusquísque in civitátem suam.
2	2	Qui venérunt cum Zoróbabel, Jósue, Nehemía, Saraía, Rahelaía, Mardochái, Belsan, Mesphar, Beguái, Rehum, Báana. Númerus virórum pópuli Israël:
2	3	fílii Pharos duo míllia centum septuagínta duo.
2	4	Fílii Sephatía, trecénti septuagínta duo.
2	5	Fílii Area, septingénti septuagínta quinque.
2	6	Fílii Phahath Moab, filiórum Jósue: Joab, duo míllia octingénti duódecim.
2	7	Fílii Ælam, mille ducénti quinquagínta quátuor.
2	8	Fílii Zéthua, nongénti quadragínta quinque.
2	9	Fílii Zachái, septingénti sexagínta.
2	10	Fílii Bani, sexcénti quadragínta duo.
2	11	Fílii Bebái, sexcénti vigínti tres.
2	12	Fílii Azgad, mille ducénti vigínti duo.
2	13	Fílii Adónicam, sexcénti sexagínta sex.
2	14	Fílii Beguái, duo míllia quinquagínta sex.
2	15	Fílii Adin, quadringénti quinquagínta quátuor.
2	16	Fílii Ather, qui erant ex Ezechía, nonagínta octo.
2	17	Fílii Besái, trecénti vigínti tres.
2	18	Fílii Jora, centum duódecim.
2	19	Fílii Hasum, ducénti vigínti tres.
2	20	Fílii Gebbar, nonagínta quinque.
2	21	Fílii Béthlehem, centum vigínti tres.
2	22	Viri Nétupha, quinquagínta sex.
2	23	Viri Anathoth, centum vigínti octo.
2	24	Fílii Azmaveth, quadragínta duo.
2	25	Fílii Cariathíarim, Cephíra, et Beroth, septingénti quadragínta tres.
2	26	Fílii Rama et Gábaa, sexcénti vigínti unus.
2	27	Viri Machmas, centum vigínti duo.
2	28	Viri Bethel et Hai, ducénti vigínti tres.
2	29	Fílii Nebo, quinquagínta duo.
2	30	Fílii Megbis, centum quinquagínta sex.
2	31	Fílii Ælam altérius, mille ducénti quinquagínta quátuor.
2	32	Fílii Harim, trecénti vigínti.
2	33	Fílii Lod Hadid, et Ono, septingénti vigínti quinque.
2	34	Fílii Jéricho, trecénti quadragínta quinque.
2	35	Fílii Sénaa, tria míllia sexcénti trigínta.
2	36	Sacerdótes: fílii Jadaía in domo Jósue, nongénti septuagínta tres.
2	37	Fílii Emmer, mille quinquagínta duo.
2	38	Fílii Pheshur, mille ducénti quadragínta septem.
2	39	Fílii Harim, mille decem et septem.
2	40	Levítæ: Fílii Jósue et Cédmihel filiórum Odovíæ, septuagínta quátuor.
2	41	Cantóres: Fílii Asaph, centum vigínti octo.
2	42	Fílii janitórum: fílii Sellum, fílii Ater, fílii Telmon, fílii Accub, fílii Hátitha, fílii Sobái: univérsi centum trigínta novem.
2	43	Nathinǽi: fílii Siha, fílii Hasúpha, fílii Tábbaoth,
2	44	fílii Ceros, fílii Síaa, fílii Phadon,
2	45	fílii Lébana, fílii Hágaba, fílii Accub,
2	46	fílii Hagab, fílii Semlái, fílii Hanan,
2	47	fílii Gaddel, fílii Gaher, fílii Raaía,
2	48	fílii Rasin, fílii Necóda, fílii Gazam,
2	49	fílii Aza, fílii Phásea, fílii Besée,
2	50	fílii Asena, fílii Munim, fílii Néphusim,
2	51	fílii Bacbuc, fílii Hacúpha, fílii Harhur,
2	52	fílii Besluth, fílii Mahída, fílii Harsa,
2	53	fílii Bercos, fílii Sísara, fílii Thema,
2	54	fílii Násia, fílii Hatípha,
2	55	fílii servórum Salomónis, fílii Sotái, fílii Sóphereth, fílii Pharúda,
2	56	fílii Jala, fílii Dercon, fílii Geddel,
2	57	fílii Saphatía, fílii Hatil, fílii Phóchereth, qui erant de Asébaim, fílii Ami:
2	58	omnes Nathinǽi, et fílii servórum Salomónis, trecénti nonagínta duo.
2	59	Et hi qui ascendérunt de Thélmala, Thelhársa, Cherub, et Adon, et Emer: et non potuérunt indicáre domum patrum suórum et semen suum, utrum ex Israël essent.
2	60	Fílii Dalaía, fílii Tobía, fílii Necóda, sexcénti quinquagínta duo.
2	61	Et de fíliis sacerdótum: fílii Hobía, fílii Accos, fílii Berzellái, qui accépit de filiábus Berzellái Galaadítis, uxórem, et vocátus est nómine eórum:
2	62	hi quæsiérunt scriptúram genealógiæ suæ, et non invenérunt, et ejécti sunt de sacerdótio.
2	63	Et dixit Athérsatha eis, ut non coméderent de Sancto sanctórum, donec súrgeret sacérdos doctus atque perféctus.
2	64	Omnis multitúdo quasi unus, quadragínta duo míllia trecénti sexagínta:
2	65	excéptis servis eórum, et ancíllis, qui erant septem míllia trecénti trigínta septem: et in ipsis cantóres atque cantatríces ducénti.
2	66	Equi eórum septingénti trigínta sex, muli eórum, ducénti quadragínta quinque,
2	67	caméli eórum, quadringénti trigínta quinque, ásini eórum, sex míllia septingénti vigínti.
2	68	Et de princípibus patrum, cum ingrederéntur templum Dómini, quod est in Jerúsalem, sponte obtulérunt in domum Dei ad exstruéndam eam in loco suo.
2	69	Secúndum vires suas dedérunt impénsas óperis, auri sólidos sexagínta míllia et mille, argénti mnas quinque míllia, et vestes sacerdotáles centum.
2	70	Habitavérunt ergo sacerdótes, et Levítæ, et de pópulo, et cantóres, et janitóres, et Nathinǽi, in úrbibus suis, universúsque Israël in civitátibus suis.
3	1	Jamque vénerat mensis séptimus, et erant fílii Israël in civitátibus suis: congregátus est ergo pópulus quasi vir unus in Jerúsalem.
3	2	Et surréxit Jósue fílius Jósedec, et fratres ejus sacerdótes, et Zoróbabel fílius Saláthiel, et fratres ejus, et ædificavérunt altáre Dei Israël ut offérrent in eo holocautómata, sicut scriptum est in lege Móysi viri Dei:
3	3	collocavérunt autem altáre Dei super bases suas, deterréntibus eos per circúitum pópulis terrárum: et obtulérunt super illud holocáustum Dómino mane et véspere:
3	4	fecerúntque solemnitátem tabernaculórum, sicut scriptum est, et holocáustum diébus síngulis per órdinem secúndum præcéptum opus diéi in die suo.
3	5	Et post hæc holocáustum juge, tam in caléndis quam in univérsis solemnitátibus Dómini, quæ erant consecrátæ, et in ómnibus in quibus ultro offerebátur munus Dómino.
3	6	A primo die mensis séptimi cœpérunt offérre holocáustum Dómino: porro templum Dei nondum fundátum erat.
3	7	Dedérunt autem pecúnias látomis et cæmentáriis: cibum quoque, et potum, et óleum Sidóniis Tyriísque, ut deférrent ligna cédrina de Líbano ad mare Joppe, juxta quod præcéperat Cyrus rex Persárum eis.
3	8	Anno autem secúndo advéntus eórum ad templum Dei in Jerúsalem, mense secúndo, cœpérunt Zoróbabel fílius Saláthiel, et Jósue fílius Jósedec, et réliqui de frátribus eórum sacerdótes, et Levítæ, et omnes qui vénerant de captivitáte in Jerúsalem, et constituérunt Levítas a vigínti annis et supra, ut urgérent opus Dómini.
3	9	Stetítque Jósue et fílii ejus, et fratres ejus, Cédmihel, et fílii ejus, et fílii Juda, quasi vir unus, ut instárent super eos qui faciébant opus in templo Dei: fílii Hénadad, et fílii eórum, et fratres eórum Levítæ.
3	10	Fundáto ígitur a cæmentáriis templo Dómini, stetérunt sacerdótes in ornátu suo cum tubis: et Levítæ fílii Asaph in cýmbalis, ut laudárent Deum per manus David regis Israël.
3	11	Et concinébant in hymnis, et confessióne Dómino: Quóniam bonus, quóniam in ætérnum misericórdia ejus super Israël. Omnis quoque pópulus vociferabátur clamóre magno in laudándo Dóminum, eo quod fundátum esset templum Dómini.
3	12	Plúrimi étiam de sacerdótibus et Levítis, et príncipes patrum, et senióres, qui víderant templum prius cum fundátum esset, et hoc templum in óculis eórum, flebant voce magna: et multi vociferántes in lætítia, elevábant vocem.
3	13	Nec póterat quisquam agnóscere vocem clamóris lætántium, et vocem fletus pópuli: commístim enim pópulus vociferabátur clamóre magno, et vox audiebátur procul.
4	1	Audiérunt autem hostes Judæ, et Bénjamin, quia fílii captivitátis ædificárent templum Dómino Deo Israël:
4	2	et accedéntes ad Zoróbabel, et ad príncipes patrum, dixérunt eis: Ædificémus vobíscum, quia ita ut vos, quǽrimus Deum vestrum: ecce nos immolávimus víctimas a diébus Asor Haddan regis Assur, qui addúxit nos huc.
4	3	Et dixit eis Zoróbabel, et Jósue, et réliqui príncipes patrum Israël: Non est vobis et nobis ut ædificémus domum Deo nostro, sed nos ipsi soli ædificábimus Dómino Deo nostro, sicut præcépit nobis Cyrus rex Persárum.
4	4	Factum est ígitur ut pópulus terræ impedíret manus pópuli Judæ, et turbáret eos in ædificándo.
4	5	Conduxérunt autem advérsus eos consiliatóres, ut destrúerent consílium eórum ómnibus diébus Cyri regis Persárum, et usque ad regnum Daríi regis Persárum.
4	6	In regno autem Assuéri, in princípio regni ejus, scripsérunt accusatiónem advérsus habitatóres Judæ et Jerúsalem.
4	7	Et in diébus Artaxérxis scripsit Béselam, Mithridátes, et Thábeel, et réliqui, qui erant in consílio eórum, ad Artaxérxem regem Persárum: epístola autem accusatiónis scripta erat syríace, et legebátur sermóne syro.
4	8	Reum Beélteem, et Sámsai scriba, scripsérunt epístolam unam de Jerúsalem Artaxérxi regi, hujuscémodi:
4	9	Reum Beélteem, et Sámsai scriba, et réliqui consiliatóres eórum, Dinǽi, et Apharsathachǽi, Terphalǽi, Apharsǽi, Erchuǽi, Babylónii, Susanechǽi, Diévi, et Ælamítæ,
4	10	et céteri de géntibus, quas tránstulit Asénaphar magnus et gloriósus, et habitáre eas fecit in civitátibus Samaríæ, et in réliquis regiónibus trans flumen in pace:
4	11	(hoc est exémplar epístolæ, quam misérunt ad eum) Artaxérxi regi, servi tui, viri qui sunt trans flúvium, salútem dicunt.
4	12	Notum sit regi quia Judǽi, qui ascendérunt a te ad nos, venérunt in Jerúsalem civitátem rebéllem et péssimam, quam ædíficant exstruéntes muros ejus, et paríetes componéntes.
4	13	Nunc ígitur notum sit regi, quia si cívitas illa ædificáta fúerit, et muri ejus instauráti, tribútum, et vectígal, et ánnuos réditus non dabunt, et usque ad reges hæc noxa pervéniet.
4	14	Nos autem mémores salis, quod in palátio comédimus, et quia læsiónes regis vidére nefas dúcimus, idcírco mísimus et nuntiávimus regi,
4	15	ut recénseas in libris historiárum patrum tuórum, et invénies scriptum in commentáriis: et scies quóniam urbs illa, urbs rebéllis est, et nocens régibus et provínciis, et bella concitántur in ea ex diébus antíquis: quam ob rem et cívitas ipsa destrúcta est.
4	16	Nuntiámus nos regi, quóniam si cívitas illa ædificáta fúerit, et muri ipsíus instauráti, possessiónem trans flúvium non habébis.
4	17	Verbum misit rex ad Reum Beélteem, et Sámsai scribam, et ad réliquos, qui erant in consílio eórum habitatóres Samaríæ, et céteris trans flúvium, salútem dicens et pacem.
4	18	Accusátio, quam misístis ad nos, maniféste lecta est coram me,
4	19	et a me præcéptum est: et recensuérunt, invenerúntque quóniam cívitas illa a diébus antíquis advérsum reges rebéllat, et seditiónes, et prœ́lia concitántur in ea:
4	20	nam et reges fortíssimi fuérunt in Jerúsalem, qui et domináti sunt omni regióni, quæ trans flúvium est: tribútum quoque et vectígal, et réditus accipiébant.
4	21	Nunc ergo audíte senténtiam: Prohibeátis viros illos, ut urbs illa non ædificétur donec si forte a me jussum fúerit.
4	22	Vidéte ne negligénter hoc impleátis, et paulátim crescat malum contra reges.
4	23	Itaque exémplum edícti Artaxérxis regis lectum est coram Reum Beélteem, et Sámsai scriba, et consiliáriis eórum: et abiérunt festíni in Jerúsalem ad Judǽos, et prohibuérunt eos in bráchio et róbore.
4	24	Tunc intermíssum est opus domus Dómini in Jerúsalem, et non fiébat usque ad annum secúndum regni Daríi regis Persárum.
5	1	Prophetavérunt autem Aggǽus prophéta, et Zacharías fílius Addo, prophetántes ad Judǽos, qui erant in Judǽa et Jerúsalem, in nómine Dei Israël.
5	2	Tunc surrexérunt Zoróbabel fílius Saláthiel, et Jósue fílius Jósedec, et cœpérunt ædificáre templum Dei in Jerúsalem, et cum eis prophétæ Dei adjuvántes eos.
5	3	In ipso autem témpore venit ad eos Thathánai, qui erat dux trans flumen, et Stharbuzánai, et consiliárii eórum: sicque dixérunt eis: Quis dedit vobis consílium ut domum hanc ædificarétis, et muros ejus instaurarétis?
5	4	Ad quod respóndimus eis, quæ essent nómina hóminum auctórum ædificatiónis illíus.
5	5	Oculus autem Dei eórum factus est super senes Judæórum, et non potuérunt inhibére eos. Placuítque ut res ad Daríum referrétur, et tunc satisfácerent advérsus accusatiónem illam.
5	6	Exémplar epístolæ, quam misit Thathánai dux regiónis trans flumen, et Stharbuzánai, et consiliatóres ejus Arphasachǽi, qui erant trans flumen, ad Daríum regem.
5	7	Sermo, quem míserant ei, sic scriptus erat: Darío regi pax omnis.
5	8	Notum sit regi, isse nos ad Judǽam provínciam, ad domum Dei magni, quæ ædificátur lápide impolíto, et ligna ponúntur in pariétibus: opúsque illud diligénter exstrúitur, et crescit in mánibus eórum.
5	9	Interrogávimus ergo senes illos, et ita díximus eis: Quis dedit vobis potestátem ut domum hanc ædificarétis, et muros hos instaurarétis?
5	10	Sed et nómina eórum quæsívimus ab eis, ut nuntiarémus tibi: scripsimúsque nómina eórum virórum, qui sunt príncipes in eis.
5	11	Hujuscémodi autem sermónem respondérunt nobis dicéntes: Nos sumus servi Dei cæli et terræ, et ædificámus templum, quod erat exstrúctum ante hos annos multos, quodque rex Israël magnus ædificáverat, et exstrúxerat.
5	12	Postquam autem ad iracúndiam provocavérunt patres nostri Deum cæli, trádidit eos in manus Nabuchodónosor regis Babylónis Chaldǽi, domum quoque hanc destrúxit, et pópulum ejus tránstulit in Babylónem.
5	13	Anno autem primo Cyri regis Babylónis, Cyrus rex propósuit edíctum ut domus Dei hæc ædificarétur.
5	14	Nam et vasa templi Dei áurea et argéntea, quæ Nabuchodónosor túlerat de templo, quod erat in Jerúsalem, et asportáverat ea in templum Babylónis, prótulit Cyrus rex de templo Babylónis, et data sunt Sassabásar vocábulo, quem et príncipem constítuit,
5	15	dixítque ei: Hæc vasa tolle, et vade, et pone ea in templo, quod est in Jerúsalem, et domus Dei ædificétur in loco suo.
5	16	Tunc ítaque Sassabásar ille venit et pósuit fundaménta templi Dei in Jerúsalem, et ex eo témpore usque nunc ædificátur, et necdum complétum est.
5	17	Nunc ergo si vidétur regi bonum, recénseat in bibliothéca regis, quæ est in Babylóne, utrúmnam a Cyro rege jussum fúerit ut ædificarétur domus Dei in Jerúsalem, et voluntátem regis super hac re mittat ad nos.
6	1	Tunc Daríus rex præcépit: et recensuérunt in bibliothéca librórum, qui erant repósiti in Babylóne.
6	2	Et invéntum est in Ecbátanis, quod est castrum in Medéna província, volúmen unum: talísque scriptus erat in eo commentárius:
6	3	Anno primo Cyri regis: Cyrus rex decrévit ut domus Dei ædificarétur, quæ est in Jerúsalem, in loco ubi ímmolent hóstias, et ut ponant fundaménta supportántia altitúdinem cubitórum sexagínta, et latitúdinem cubitórum sexagínta,
6	4	órdines de lapídibus impolítis tres, et sic órdines de lignis novis: sumptus autem de domo regis dabúntur.
6	5	Sed et vasa templi Dei áurea et argéntea, quæ Nabuchodónosor túlerat de templo Jerúsalem, et attúlerat ea in Babylónem, reddántur, et referántur in templum in Jerúsalem in locum suum, quæ et pósita sunt in templo Dei.
6	6	Nunc ergo Thathánai dux regiónis, quæ est trans flumen, Stharbuzánai, et consiliárii vestri Apharsachǽi, qui estis trans flumen, procul recédite ab illis,
6	7	et dimíttite fíeri templum Dei illud a duce Judæórum, et a senióribus eórum, ut domum Dei illam ædíficent in loco suo.
6	8	Sed et a me præcéptum est, quid opórteat fíeri a presbýteris Judæórum illis ut ædificétur domus Dei, scílicet ut de arca regis, id est, de tribútis, quæ dantur de regióne trans flumen, studióse sumptus dentur viris illis, ne impediátur opus.
6	9	Quod si necésse fúerit, et vítulos, et agnos, et hædos in holocáustum Deo cæli, fruméntum, sal, vinum, et óleum, secúndum ritum sacerdótum, qui sunt in Jerúsalem, detur eis per síngulos dies, ne sit in áliquo querimónia.
6	10	Et ófferant oblatiónes Deo cæli, oréntque pro vita regis, et filiórum ejus.
6	11	A me ergo pósitum est decrétum: Ut omnis homo, qui hanc mutáverit jussiónem, tollátur lignum de domum ipsíus, et erigátur, et configátur in eo, domus autem ejus publicétur.
6	12	Deus autem, qui habitáre fecit nomen suum ibi, díssipet ómnia regna, et pópulum qui exténderit manum suam ut repúgnet, et díssipet domum Dei illam, quæ est in Jerúsalem. Ego Daríus státui decrétum, quod studióse impléri volo.
6	13	Igitur Thathánai dux regiónis trans flumen, et Stharbuzánai, et consiliárii ejus, secúndum quod præcéperat Daríus rex, sic diligénter exsecúti sunt.
6	14	Senióres autem Judæórum ædificábant, et prosperabántur juxta prophetíam Aggǽi prophétæ, et Zacharíæ fílii Addo: et ædificavérunt et construxérunt, jubénte Deo Israël, et jubénte Cyro, et Darío, et Artaxérxe régibus Persárum:
6	15	et complevérunt domum Dei istam, usque ad diem tértium mensis Adar, qui est annus sextus regni Daríi regis.
6	16	Fecérunt autem fílii Israël sacerdótes et Levítæ, et réliqui filiórum transmigratiónis, dedicatiónem domus Dei in gáudio.
6	17	Et obtulérunt in dedicatiónem domus Dei, vítulos centum, aríetes ducéntos, agnos quadringéntos, hircos caprárum pro peccáto totíus Israël duódecim, juxta númerum tríbuum Israël.
6	18	Et statuérunt sacerdótes in ordínibus suis, et Levítas in vícibus suis, super ópera Dei in Jerúsalem, sicut scriptum est in libro Móysi.
6	19	Fecérunt autem fílii Israël transmigratiónis, Pascha, quartadécima die mensis primi.
6	20	Purificáti enim fúerant sacerdótes et Levítæ quasi unus: omnes mundi ad immolándum Pascha univérsis fíliis transmigratiónis, et frátribus suis sacerdótibus, et sibi.
6	21	Et comedérunt fílii Israël, qui revérsi fúerant de transmigratióne, et omnes qui se separáverant a coinquinatióne géntium terræ ad eos, ut quǽrerent Dóminum Deum Israël.
6	22	Et fecérunt solemnitátem azymórum septem diébus in lætítia, quóniam lætificáverat eos Dóminus, et convérterat cor regis Assur ad eos, ut adjuváret manus eórum in ópere domus Dómini Dei Israël.
7	1	Post hæc autem verba, in regno Artaxérxis regis Persárum, Esdras fílius Saraíæ, fílii Azaríæ, fílii Helcíæ,
7	2	fílii Sellum, fílii Sadoc, fílii Achitob,
7	3	fílii Amaríæ, fílii Azaríæ, fílii Márajoth,
7	4	fílii Zarahíæ, fílii Ozi, fílii Bocci,
7	5	fílii Abísue, fílii Phínees, fílii Eleázar, fílii Aaron sacerdótis ab inítio.
7	6	Ipse Esdras ascéndit de Babylóne, et ipse scriba velox in lege Móysi, quam Dóminus Deus dedit Israël: et dedit ei rex secúndum manum Dómini Dei ejus super eum, omnem petitiónem ejus.
7	7	Et ascendérunt de fíliis Israël, et de fíliis sacerdótum, et de fíliis Levitárum, et de cantóribus, et de janitóribus, et de Nathinǽis, in Jerúsalem, anno séptimo Artaxérxis regis.
7	8	Et venérunt in Jerúsalem mense quinto, ipse est annus séptimus regis.
7	9	Quia in primo die mensis primi cœpit ascéndere de Babylóne, et in primo die mensis quinti venit in Jerúsalem, juxta manum Dei sui bonam super se.
7	10	Esdras enim parávit cor suum, ut investigáret legem Dómini, et fáceret et docéret in Israël præcéptum et judícium.
7	11	Hoc est autem exémplar epístolæ edícti, quod dedit rex Artaxérxes Esdræ sacerdóti, scribæ erudíto in sermónibus et præcéptis Dómini, et cæremóniis ejus in Israël.
7	12	Artaxérxes rex regum Esdræ sacerdóti, scribæ legis Dei cæli doctíssimo, salútem.
7	13	A me decrétum est, ut cuicúmque placúerit in regno meo de pópulo Israël, et de sacerdótibus ejus, et de Levítis, ire in Jerúsalem, tecum vadat.
7	14	A fácie enim regis, et septem consiliatórum ejus, missus es, ut vísites Judǽam et Jerúsalem in lege Dei tui, quæ est in manu tua:
7	15	et ut feras argéntum et aurum quod rex, et consiliatóres ejus sponte obtulérunt Deo Israël, cujus in Jerúsalem tabernáculum est.
7	16	Et omne argéntum et aurum quodcúmque invéneris in univérsa província Babylónis, et pópulus offérre volúerit, et de sacerdótibus quæ sponte obtúlerint dómui Dei sui, quæ est in Jerúsalem,
7	17	líbere áccipe, et studióse eme de hac pecúnia vítulos, aríetes, agnos, et sacrifícia, et libámina eórum, et offer ea super altáre templi Dei vestri, quod est in Jerúsalem.
7	18	Sed et si quid tibi, et frátribus tuis placúerit de réliquo argénto et auro ut faciátis, juxta voluntátem Dei vestri fácite.
7	19	Vasa quoque, quæ dantur tibi in ministérium domus Dei tui, trade in conspéctu Dei in Jerúsalem.
7	20	Sed et cétera, quibus opus fúerit in domum Dei tui, quantumcúmque necésse est ut expéndas, dábitur de thesáuro, et de fisco regis,
7	21	et a me. Ego Artaxérxes rex, státui atque decrévi ómnibus custódibus arcæ públicæ, qui sunt trans flumen, ut quodcúmque petíerit a vobis Esdras sacérdos, scriba legis Dei cæli, absque mora detis,
7	22	usque ad argénti talénta centum, et usque ad fruménti coros centum, et usque ad vini batos centum, et usque ad batos ólei centum, sal vero absque mensúra.
7	23	Omne, quod ad ritum Dei cæli pértinet, tribuátur diligénter in domo Dei cæli: ne forte irascátur contra regnum regis, et filiórum ejus.
7	24	Vobis quoque notum fácimus de univérsis sacerdótibus, et Levítis, et cantóribus, et janitóribus, Nathinǽis, et minístris domus Dei hujus, ut vectígal, et tribútum, et annónas non habeátis potestátem imponéndi super eos.
7	25	Tu autem Esdra, secúndum sapiéntiam Dei tui, quæ est in manu tua, constítue júdices et prǽsides, ut júdicent omni pópulo, qui est trans flumen, his vidélicet qui novérunt legem Dei tui: sed et imperítos docéte líbere.
7	26	Et omnis qui non fécerit legem Dei tui, et legem regis diligénter, judícium erit de eo sive in mortem, sive in exílium, sive in condemnatiónem substántiæ ejus, vel certe in cárcerem.
7	27	Benedíctus Dóminus Deus patrum nostrórum, qui dedit hoc in corde regis ut glorificáret domum Dómini, quæ est in Jerúsalem,
7	28	et in me inclinávit misericórdiam suam coram rege et consiliatóribus ejus, et univérsis princípibus regis poténtibus: et ego confortátus manu Dómini Dei mei, quæ erat in me, congregávi de Israël príncipes qui ascénderent mecum.
8	1	Hi sunt ergo príncipes familiárum, et genealógia eórum, qui ascendérunt mecum in regno Artaxérxis regis de Babylóne.
8	2	De fíliis Phínees, Gersom. De fíliis Ithamar, Dániel. De fíliis David, Hattus.
8	3	De fíliis Secheníæ, fíliis Pharos, Zacharías: et cum eo numeráti sunt viri centum quinquagínta.
8	4	De fíliis Phahath Moab, Elioénai fílius Zaréhe, et cum eo ducénti viri.
8	5	De fíliis Secheníæ, fílius Ezéchiel, et cum eo trecénti viri.
8	6	De fíliis Adan, Abed fílius Jónathan, et cum eo quinquagínta viri.
8	7	De fíliis Alam, Isaías fílius Athalíæ, et cum eo septuagínta viri.
8	8	De fíliis Saphatíæ, Zebedía fílius Míchaël, et cum eo octogínta viri.
8	9	De fíliis Joab, Obedía fílius Jáhiel, et cum eo ducénti decem et octo viri.
8	10	De fíliis Sélomith, fílius Josphíæ, et cum eo centum sexagínta viri.
8	11	De fíliis Bébai, Zacharías fílius Bébai, et cum eo vigínti octo viri.
8	12	De fíliis Azgad, Jóhanan fílius Eccetan, et cum eo centum et decem viri.
8	13	De fíliis Adónicam, qui erant novíssimi: et hæc nómina eórum: Elípheleth, et Jéhiel, et Samaías, et cum eis sexagínta viri.
8	14	De fílii Bégui, Uthai et Zachur, et cum eis septuagínta viri.
8	15	Congregávi autem eos ad flúvium, qui decúrrit ad Ahava, et mánsimus ibi tribus diébus: quæsivíque in pópulo et in sacerdótibus de fíliis Levi, et non invéni ibi.
8	16	Itaque misi Eliézer, et Ariel, et Semeíam, et Elnathan, et Jarib, et álterum Elnathan, et Nathan, et Zacharíam, et Mosóllam príncipes: et Jójarib, et Elnathan sapiéntes.
8	17	Et misi eos ad Eddo, qui est primus in Chasphíæ loco, et pósui in ore eórum verba, quæ loqueréntur ad Eddo, et fratres ejus Nathinǽos in loco Chasphíæ, ut addúcerent nobis minístros domus Dei nostri.
8	18	Et adduxérunt nobis per manum Dei nostri bonam super nos, virum doctíssimum de fíliis Móholi fílii Levi fílii Israël, et Sarabíam et fílios ejus et fratres ejus decem et octo,
8	19	et Hasabíam, et cum eo Isaíam de fíliis Merári, fratrésque ejus, et fílios ejus vigínti:
8	20	et de Nathinǽis, quos déderat David et príncipes ad ministéria Levitárum, Nathinǽos ducéntos vigínti: omnes hi suis nomínibus vocabántur.
8	21	Et prædicávi ibi jejúnium juxta flúvium Ahava, ut affligerémur coram Dómino Deo nostro, et peterémus ab eo viam rectam nobis et fíliis nostris, universǽque substántiæ nostræ.
8	22	Erúbui enim pétere a rege auxílium et équites, qui defénderent nos ab inimíco in via: quia dixerámus regi: Manus Dei nostri est super omnes, qui quærunt eum in bonitáte: et impérium ejus, et fortitúdo ejus, et furor super omnes, qui derelínquunt eum.
8	23	Jejunávimus autem, et rogávimus Deum nostrum per hoc: et evénit nobis próspere.
8	24	Et separávi de princípibus sacerdótum duódecim, Sarabíam, et Hasabíam, et cum eis de frátribus eórum decem:
8	25	appendíque eis argéntum et aurum, et vasa consecráta domus Dei nostri, quæ obtúlerat rex et consiliatóres ejus, et príncipes ejus, universúsque Israël eórum qui invénti fúerant:
8	26	et appéndi in mánibus eórum argénti talénta sexcénta quinquagínta, et vasa argéntea centum, auri centum talénta:
8	27	et cratéres áureos vigínti, qui habébant sólidos millénos, et vasa æris fulgéntis óptimi duo, pulchra ut aurum.
8	28	Et dixi eis: Vos sancti Dómini, et vasa sancta, et argéntum et aurum, quod sponte oblátum est Dómino Deo patrum nostrórum:
8	29	vigiláte et custodíte, donec appendátis coram princípibus sacerdótum, et Levitárum, et dúcibus familiárum Israël in Jerúsalem, in thesáurum domus Dómini.
8	30	Suscepérunt autem sacerdótes et Levítæ pondus argénti, et auri, et vasórum, ut deférrent Jerúsalem in domum Dei nostri.
8	31	Promóvimus ergo a flúmine Ahava duodécimo die mensis primi ut pergerémus Jerúsalem: et manus Dei nostri fuit super nos, et liberávit nos de manu inimíci et insidiatóris in via.
8	32	Et vénimus Jerúsalem, et mánsimus ibi tribus diébus.
8	33	Die autem quarta appénsum est argéntum, et aurum, et vasa in domo Dei nostri per manum Méremoth fílii Uríæ sacerdótis, et cum eo Eleázar fílius Phínees, cumque eis Józabed fílius Jósue, et Noadaía fílius Bénnoi Levítæ,
8	34	juxta númerum et pondus ómnium: descriptúmque est omne pondus in témpore illo.
8	35	Sed et qui vénerant de captivitáte fílii transmigratiónis, obtulérunt holocautómata Deo Israël, vítulos duódecim pro omni pópulo Israël, aríetes nonagínta sex, agnos septuagínta septem, hircos pro peccáto duódecim: ómnia in holocáustum Dómino.
8	36	Dedérunt autem edícta regis sátrapis, qui erant de conspéctu regis, et dúcibus trans flumen, et elevavérunt pópulum et domum Dei.
9	1	Postquam autem hæc compléta sunt, accessérunt ad me príncipes, dicéntes: Non est separátus pópulus Israël, sacerdótes et Levítæ, a pópulis terrárum, et abominatiónibus eórum: Chananǽi vidélicet, et Hethǽi, et Pherezǽi, et Jebusǽi, et Ammonitárum, et Moabitárum, et Ægyptiórum, et Amorrhæórum:
9	2	tulérunt enim de filiábus eórum sibi et fíliis suis, et commiscuérunt semen sanctum cum pópulis terrárum: manus étiam príncipum et magistrátuum fuit in transgressióne hac prima.
9	3	Cumque audíssem sermónem istum, scidi pállium meum et túnicam, et evélli capíllos cápitis mei et barbæ, et sedi mœrens.
9	4	Convenérunt autem ad me omnes, qui timébant verbum Dei Israël, pro transgressióne eórum, qui de captivitáte vénerant, et ego sedébam tristis usque ad sacrifícium vespertínum:
9	5	et in sacrifício vespertíno surréxi de afflictióne mea, et scisso pállio et túnica, curvávi génua mea, et expándi manus meas ad Dóminum Deum meum.
9	6	Et dixi: Deus meus confúndor et erubésco leváre fáciem meam ad te: quóniam iniquitátes nostræ multiplicátæ sunt super caput nostrum, et delícta nostra crevérunt usque ad cælum
9	7	a diébus patrum nostrórum: sed et nos ipsi peccávimus gráviter usque ad diem hanc, et in iniquitátibus nostris tráditi sumus ipsi, et reges nostri, et sacerdótes nostri, in manum regum terrárum, et in gládium, et in captivitátem, et in rapínam, et in confusiónem vultus, sicut et die hac.
9	8	Et nunc quasi parum et ad moméntum facta est deprecátio nostra apud Dóminum Deum nostrum, ut dimitteréntur nobis relíquiæ, et darétur nobis paxíllus in loco sancto ejus, et illumináret óculos nostros Deus noster, et daret nobis vitam módicam in servitúte nostra,
9	9	quia servi sumus, et in servitúte nostra non derelíquit nos Deus noster, sed inclinávit super nos misericórdiam coram rege Persárum, ut daret nobis vitam, et sublimáret domum Dei nostri, et exstrúeret solitúdines ejus, et daret nobis sepem in Juda et Jerúsalem.
9	10	Et nunc quid dicémus, Deus noster, post hæc? quia derelíquimus mandáta tua,
9	11	quæ præcepísti in manu servórum tuórum prophetárum, dicens: Terra, ad quam vos ingredímini ut possideátis eam, terra immúnda est juxta immundítiam populórum, ceterarúmque terrárum, abominatiónibus eórum qui replevérunt eam ab ore usque ad os in coinquinatióne sua.
9	12	Nunc ergo fílias vestras ne detis fíliis eórum, et fílias eórum ne accipiátis fíliis vestris, et non quærátis pacem eórum et prosperitátem eórum usque in ætérnum: ut confortémini, et comedátis quæ bona sunt terræ, et herédes habeátis fílios vestros usque in sǽculum.
9	13	Et post ómnia quæ venérunt super nos in opéribus nostris péssimis, et in delícto nostro magno, quia tu Deus noster liberásti nos de iniquitáte nostra, et dedísti nobis salútem sicut est hódie,
9	14	ut non converterémur, et írrita facerémus mandáta tua, neque matrimónia jungerémus cum pópulis abominatiónum istárum. Numquid irátus es nobis usque ad consummatiónem, ne dimítteres nobis relíquias ad salútem?
9	15	Dómine Deus Israël, justus es tu: quóniam derelícti sumus, qui salvarémur sicut die hac. Ecce coram te sumus in delícto nostro: non enim stari potest coram te super hoc.
10	1	Sic ergo oránte Esdra, et imploránte eo, et flente, et jacénte ante templum Dei, colléctus est ad eum de Israël cœtus grandis nimis virórum et mulíerum et puerórum, et flevit pópulus fletu multo.
10	2	Et respóndit Sechenías fílius Jéhiel de fíliis Ælam, et dixit Esdræ: Nos prævaricáti sumus in Deum nostrum, et dúximus uxóres alienígenas de pópulis terræ: et nunc, si est pœniténtia in Israël super hoc,
10	3	percutiámus fœdus cum Dómino Deo nostro, ut projiciámus univérsas uxóres, et eos qui de his nati sunt, juxta voluntátem Dómini, et eórum qui timent præcéptum Dómini Dei nostri: secúndum legem fiat.
10	4	Surge, tuum est decérnere, nosque érimus tecum: confortáre, et fac.
10	5	Surréxit ergo Esdras, et adjurávit príncipes sacerdótum et Levitárum, et omnem Israël, ut fácerent secúndum verbum hoc: et juravérunt.
10	6	Et surréxit Esdras ante domum Dei, et ábiit ad cubículum Jóhanan fílii Elíasib, et ingréssus est illuc: panem non comédit, et aquam non bibit: lugébat enim transgressiónem eórum, qui vénerant de captivitáte.
10	7	Et missa est vox in Juda et in Jerúsalem ómnibus fíliis transmigratiónis, ut congregaréntur in Jerúsalem:
10	8	et omnis qui non vénerit in tribus diébus juxta consílium príncipum et seniórum, auferétur univérsa substántia ejus, et ipse abjiciétur de cœtu transmigratiónis.
10	9	Convenérunt ígitur omnes viri Juda, et Bénjamin in Jerúsalem tribus diébus: ipse est mensis nonus, vigésimo die mensis: et sedit omnis pópulus in platéa domus Dei, treméntes pro peccáto, et plúviis.
10	10	Et surréxit Esdras sacérdos, et dixit ad eos: Vos transgréssi estis, et duxístis uxóres alienígenas, ut adderétis super delíctum Israël.
10	11	Et nunc date confessiónem Dómino Deo patrum vestrórum, et fácite plácitum ejus, et separámini a pópulis terræ, et ab uxóribus alienígenis.
10	12	Et respóndit univérsa multitúdo, dixítque voce magna: Juxta verbum tuum ad nos, sic fiat.
10	13	Verúmtamen quia pópulus multus est, et tempus plúviæ, et non sustinémus stare foris, et opus non est diéi uníus vel duórum (veheménter quippe peccávimus in sermóne isto),
10	14	constituántur príncipes in univérsa multitúdine: et omnes in civitátibus nostris qui duxérunt uxóres alienígenas, véniant in tempóribus statútis, et cum his senióres per civitátem et civitátem, et júdices ejus, donec avertátur ira Dei nostri a nobis super peccáto hoc.
10	15	Igitur Jónathan fílius Azahel, et Jaasía fílius Thécue, stetérunt super hoc, et Messóllam et Sebéthai Levítes adjuvérunt eos:
10	16	fecerúntque sic fílii transmigratiónis. Et abiérunt Esdras sacérdos, et viri príncipes familiárum, in domos patrum suórum, et omnes per nómina sua, et sedérunt in die primo mensis décimi ut quǽrerent rem.
10	17	Et consummáti sunt omnes viri, qui dúxerant uxóres alienígenas, usque ad diem primam mensis primi.
10	18	Et invénti sunt de fíliis sacerdótum qui dúxerant uxóres alienígenas. De fíliis Jósue fílii Jósedec, et fratres ejus, Maasía, et Eliézer, et Jarib, et Godolía.
10	19	Et dedérunt manus suas ut ejícerent uxóres suas, et pro delícto suo aríetem de óvibus offérrent.
10	20	Et de fíliis Emmer, Hánani, et Zebedía.
10	21	Et de fíliis Harim, Maasía, et Elía, et Semeía, et Jéhiel, et Ozías.
10	22	Et de fíliis Pheshur, Elioénai, Maasía, Ismaël, Nathánaël, Józabed, et Elasa.
10	23	Et de fíliis Levitárum, Józabed, et Sémei, et Celaía, ipse est Cálita, Phataía, Juda, et Eliézer.
10	24	Et de cantóribus, Elíasib. Et de janitóribus, Sellum, et Telem, et Uri.
10	25	Et ex Israël, de fíliis Pharos, Remeía, et Jesía, et Melchía, et Míamin, et Eliézer, et Melchía, et Bánea.
10	26	Et de fíliis Ælam, Mathanía, Zacharías, et Jéhiel, et Abdi, et Jérimoth, et Elía.
10	27	Et de fíliis Zéthua, Elioénai, Elíasib, Mathanía, et Jérimuth, et Zabad, et Azíza.
10	28	Et de fíliis Bébai, Jóhanan, Hananía, Zábbai, Athálai.
10	29	Et de fíliis Bani, Mosóllam, et Melluch, et Adaía, Jasub, et Saal, et Ramoth.
10	30	Et de fíliis Phahath Moab, Edna, et Chalal, Banaías, et Maasías, Mathanías, Beséleel, Bénnui, et Manásse.
10	31	Et de fíliis Herem, Eliézer, Jósue, Melchías, Semeías, Símeon,
10	32	Bénjamin, Maloch, Samarías.
10	33	Et de fíliis Hasom, Mathánai, Máthatha, Zabad, Elíphelet, Jérmai, Manásse, Sémei.
10	34	De fíliis Bani, Maáddi, Amram, et Vel,
10	35	Báneas, et Badaías, Chelíau,
10	36	Vanía, Márimuth, et Elíasib,
10	37	Mathanías, Mathánai, et Jasi,
10	38	et Bani, et Bénnui, Sémei,
10	39	et Salmías, et Nathan, et Adaías,
10	40	et Mechnedébai, Sísai, Sárai,
10	41	Ezrel, et Selemíau, Semería,
10	42	Sellum, Amaría, Joseph.
10	43	De fíliis Nebo, Jéhiel, Mathathías, Zabad, Zábina, Jeddu, et Joël, et Banaía.
10	44	Omnes hi accéperant uxóres alienígenas, et fuérunt ex eis mulíeres, quæ pepérerant fílios.
