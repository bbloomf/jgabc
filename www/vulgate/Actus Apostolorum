1	1	Primum quidem sermónem feci de ómnibus, o Theóphile, quæ cœpit Jesus fácere, et docére
1	2	usque in diem, qua præcípiens Apóstolis per Spíritum sanctum, quos elégit, assúmptus est:
1	3	quibus et prǽbuit seípsum vivum post passiónem suam in multis arguméntis, per dies quadragínta appárens eis, et loquens de regno Dei.
1	4	Et convéscens, præcépit eis ab Jerosólymis ne discéderent, sed exspectárent promissiónem Patris, quam audístis (inquit) per os meum:
1	5	quia Joánnes quidem baptizávit aqua, vos autem baptizabímini Spíritu sancto non post multos hos dies.
1	6	Igitur qui convénerant, interrogábant eum, dicéntes: Dómine si in témpore hoc restítues regnum Israël?
1	7	Dixit autem eis: Non est vestrum nosse témpora vel moménta, quæ Pater pósuit in sua potestáte:
1	8	sed accipiétis virtútem superveniéntis Spíritus sancti in vos, et éritis mihi testes in Jerúsalem, et in omni Judǽa, et Samaría, et usque ad últimum terræ.
1	9	Et cum hæc dixísset, vidéntibus illis, elevátus est: et nubes suscépit eum ab óculis eórum.
1	10	Cumque intueréntur in cælum eúntem illum, ecce duo viri astitérunt juxta illos in véstibus albis,
1	11	qui et dixérunt: Viri Galilǽi, quid statis aspiciéntes in cælum? Hic Jesus, qui assúmptus est a vobis in cælum, sic véniet quemádmodum vidístis eum eúntem in cælum.
1	12	Tunc revérsi sunt Jerosólymam a monte, qui vocátur Olivéti, qui est juxta Jerúsalem, sábbati habens iter.
1	13	Et cum introíssent in cœnáculum, ascendérunt ubi manébant Petrus, et Joánnes, Jacóbus, et Andréas, Philíppus, et Thomas, Bartholomǽus, et Matthǽus, Jacóbus Alphǽi, et Simon Zelótes, et Judas Jacóbi.
1	14	Hi omnes erant perseverántes unanímiter in oratióne cum muliéribus, et María matre Jesu, et frátribus ejus.
1	15	In diébus illis, exsúrgens Petrus in médio fratrum, dixit (erat autem turba hóminum simul, fere centum vigínti):
1	16	Viri fratres, opórtet impléri Scriptúram, quam prædíxit Spíritus sanctus per os David de Juda, qui fuit dux eórum, qui comprehendérunt Jesum:
1	17	qui connumerátus erat in nobis, et sortítus est sortem ministérii hujus.
1	18	Et hic quidem possédit agrum de mercéde iniquitátis, et suspénsus crépuit médius: et diffúsa sunt ómnia víscera ejus.
1	19	Et notum factum est ómnibus habitántibus Jerúsalem, ita ut appellarétur ager ille, lingua eórum, Hacéldama, hoc est, ager sánguinis.
1	20	Scriptum est enim in libro Psalmórum: Fiat commorátio eórum desérta, et non sit qui inhábitet in ea: et episcopátum ejus accípiat alter.
1	21	Opórtet ergo ex his viris, qui nobíscum sunt congregáti in omni témpore, quo intrávit et exívit inter nos Dóminus Jesus,
1	22	incípiens a baptísmate Joánnis usque in diem, qua assúmptus est a nobis, testem resurrectiónis ejus nobíscum fíeri unum ex istis.
1	23	Et statuérunt duos, Joseph, qui vocabátur Bársabas, qui cognominátus est Justus: et Matthíam.
1	24	Et orántes dixérunt: Tu Dómine, qui corda nosti ómnium, osténde, quem elégeris ex his duóbus unum,
1	25	accípere locum ministérii hujus, et apostolátus, de quo prævaricátus est Judas ut abíret in locum suum.
1	26	Et dedérunt sortes eis, et cécidit sors super Matthíam: et annumerátus est cum úndecim Apóstolis.
2	1	Et cum compleréntur dies Pentecóstes, erant omnes páriter in eódem loco:
2	2	et factus est repénte de cælo sonus, tamquam adveniéntis spíritus veheméntis, et replévit totam domum ubi erant sedéntes.
2	3	Et apparuérunt illis dispertítæ linguæ tamquam ignis, sedítque supra síngulos eórum:
2	4	et repléti sunt omnes Spíritu sancto, et cœpérunt loqui váriis linguis, prout Spíritus sanctus dabat éloqui illis.
2	5	Erant autem in Jerúsalem habitántes Judǽi, viri religiósi ex omni natióne, quæ sub cælo est.
2	6	Facta autem hac voce, convénit multitúdo, et mente confúsa est, quóniam audiébat unusquísque lingua sua illos loquéntes.
2	7	Stupébant autem omnes, et mirabántur, dicéntes: Nonne ecce omnes isti, qui loquúntur, Galilǽi sunt,
2	8	et quómodo nos audívimus unusquísque linguam nostram, in qua nati sumus?
2	9	Parthi, et Medi, et Ælamítæ, et qui hábitant Mesopotámiam, Judǽam, et Cappadóciam, Pontum, et Asiam,
2	10	Phrýgiam, et Pamphýliam, Ægýptum, et partes Líbyæ, quæ est circa Cyrénen: et ádvenæ Románi,
2	11	Judǽi quoque, et Prosélyti, Cretes, et Arabes: audívimus eos loquéntes nostris linguis magnália Dei.
2	12	Stupébant autem omnes, et mirabántur ad ínvicem, dicéntes: Quidnam vult hoc esse?
2	13	Alii autem irridéntes dicébant: Quia musto pleni sunt isti.
2	14	Stans autem Petrus cum úndecim, levávit vocem suam, et locútus est eis: Viri Judǽi, et qui habitátis Jerúsalem univérsi, hoc vobis notum sit, et áuribus percípite verba mea.
2	15	Non enim, sicut vos æstimátis, hi ébrii sunt, cum sit hora diéi tértia:
2	16	sed hoc est, quod dictum est per prophétam Joël:
2	17	Et erit in novíssimis diébus, dicit Dóminus, effúndam de Spíritu meo super omnem carnem: et prophetábunt fílii vestri, et fíliæ vestræ, et júvenes vestri visiónes vidébunt, et senióres vestri sómnia somniábunt.
2	18	Et quidem super servos meos, et super ancíllas meas, in diébus illis effúndam de Spíritu meo, et prophetábunt:
2	19	et dabo prodígia in cælo sursum, et signa in terra deórsum, sánguinem, et ignem, et vapórem fumi:
2	20	sol convertétur in ténebras, et luna in sánguinem, ántequam véniat dies Dómini magnus et maniféstus.
2	21	Et erit: omnis, quicúmque invocáverit nomen Dómini, salvus erit.
2	22	Viri Israëlítæ, audíte verba hæc: Jesum Nazarénum, virum approbátum a Deo in vobis, virtútibus, et prodígiis, et signis, quæ fecit Deus per illum in médio vestri, sicut et vos scitis:
2	23	hunc, definíto consílio et præsciéntia Dei tráditum, per manus iniquórum affligéntes interemístis:
2	24	quem Deus suscitávit, solútis dolóribus inférni, juxta quod impossíbile erat tenéri illum ab eo.
2	25	David enim dicit in eum: Providébam Dóminum in conspéctu meo semper: quóniam a dextris est mihi, ne commóvear:
2	26	propter hoc lætátum est cor meum, et exsultávit lingua mea, ínsuper et caro mea requiéscet in spe:
2	27	quóniam non derelínques ánimam meam in inférno, nec dabis sanctum tuum vidére corruptiónem.
2	28	Notas mihi fecísti vias vitæ: et replébis me jucunditáte cum fácie tua.
2	29	Viri fratres, líceat audénter dícere ad vos de patriárcha David, quóniam defúnctus est, et sepúltus: et sepúlcrum ejus est apud nos usque in hodiérnum diem.
2	30	Prophéta ígitur cum esset, et sciret quia jurejurándo jurásset illi Deus de fructu lumbi ejus sedére super sedem ejus:
2	31	próvidens locútus est de resurrectióne Christi, quia neque derelíctus est in inférno, neque caro ejus vidit corruptiónem.
2	32	Hunc Jesum resuscitávit Deus, cujus omnes nos testes sumus.
2	33	Déxtera ígitur Dei exaltátus, et promissióne Spíritus sancti accépta a Patre, effúdit hunc, quem vos vidétis, et audítis.
2	34	Non enim David ascéndit in cælum: dixit autem ipse: Dixit Dóminus Dómino meo: Sede a dextris meis,
2	35	donec ponam inimícos tuos scabéllum pedum tuórum.
2	36	Certíssime sciat ergo omnis domus Israël, quia et Dóminum eum, et Christum fecit Deus hunc Jesum, quem vos crucifixístis.
2	37	His autem audítis, compúncti sunt corde, et dixérunt ad Petrum, et ad réliquos Apóstolos: Quid faciémus, viri fratres?
2	38	Petrus vero ad illos: Pœniténtiam, inquit, ágite, et baptizétur unusquísque vestrum in nómine Jesu Christi in remissiónem peccatórum vestrórum: et accipiétis donum Spíritus sancti.
2	39	Vobis enim est repromíssio, et fíliis vestris, et ómnibus, qui longe sunt, quoscúmque advocáverit Dóminus Deus noster.
2	40	Aliis étiam verbis plúrimis testificátus est, et exhortabátur eos, dicens: Salvámini a generatióne ista prava.
2	41	Qui ergo recepérunt sermónem ejus, baptizáti sunt: et appósitæ sunt in die illa ánimæ círciter tria míllia.
2	42	Erant autem perseverántes in doctrína Apostolórum, et communicatióne fractiónis panis, et oratiónibus.
2	43	Fiébat autem omni ánimæ timor: multa quoque prodígia, et signa per Apóstolos in Jerúsalem fiébant, et metus erat magnus in univérsis.
2	44	Omnes étiam, qui credébant, erant páriter, et habébant ómnia commúnia.
2	45	Possessiónes, et substántias vendébant, et dividébant illa ómnibus, prout cuíque opus erat.
2	46	Quotídie quoque perdurántes unanímiter in templo, et frangéntes circa domos panem, sumébant cibum cum exsultatióne, et simplicitáte cordis,
2	47	collaudántes Deum, et habéntes grátiam ad omnem plebem. Dóminus autem augébat qui salvi fíerent quotídie in idípsum.
3	1	Petrus autem, et Joánnes ascendébant in templum ad horam oratiónis nonam.
3	2	Et quidam vir, qui erat claudus ex útero matris suæ, bajulabátur: quem ponébant quotídie ad portam templi, quæ dícitur Speciósa, ut péteret eleemósynam ab introëúntibus in templum.
3	3	Is cum vidísset Petrum, et Joánnem incipiéntes introíre in templum, rogábat ut eleemósynam accíperet.
3	4	Intuens autem in eum Petrus cum Joánne, dixit: Réspice in nos.
3	5	At ille intendébat in eos, sperans se áliquid acceptúrum ab eis.
3	6	Petrus autem dixit: Argéntum et aurum non est mihi: quod autem hábeo, hoc tibi do: in nómine Jesu Christi Nazaréni surge, et ámbula.
3	7	Et apprehénsa manu ejus déxtera, allevávit eum, et prótinus consolidátæ sunt bases ejus, et plantæ.
3	8	Et exsíliens stetit, et ambulábat: et intrávit cum illis in templum ámbulans, et exsíliens, et laudans Deum.
3	9	Et vidit omnis pópulus eum ambulántem, et laudántem Deum.
3	10	Cognoscébant autem illum, quod ipse erat, qui ad eleemósynam sedébat ad Speciósam portam templi: et impléti sunt stupóre et éxtasi in eo, quod contígerat illi.
3	11	Cum tenéret autem Petrum, et Joánnem, cucúrrit omnis pópulus ad eos ad pórticum, quæ appellátur Salomónis, stupéntes.
3	12	Videns autem Petrus, respóndit ad pópulum: Viri Israëlítæ, quid mirámini in hoc, aut nos quid intuémini, quasi nostra virtúte aut potestáte fecérimus hunc ambuláre?
3	13	Deus Abraham, et Deus Isaac, et Deus Jacob, Deus patrum nostrórum glorificávit Fílium suum Jesum, quem vos quidem tradidístis, et negástis ante fáciem Piláti, judicánte illo dimítti.
3	14	Vos autem sanctum, et justum negástis, et petístis virum homicídam donári vobis:
3	15	auctórem vero vitæ interfecístis, quem Deus suscitávit a mórtuis, cujus nos testes sumus.
3	16	Et in fide nóminis ejus, hunc, quem vos vidístis, et nostis, confirmávit nomen ejus: et fides, quæ per eum est, dedit íntegram sanitátem istam in conspéctu ómnium vestrum.
3	17	Et nunc fratres scio quia per ignorántiam fecístis, sicut et príncipes vestri.
3	18	Deus autem, quæ prænuntiávit per os ómnium prophetárum, pati Christum suum, sic implévit.
3	19	Pœnitémini ígitur, et convertímini, ut deleántur peccáta vestra:
3	20	ut cum vénerint témpora refrigérii a conspéctu Dómini, et míserit eum, qui prædicátus est vobis, Jesum Christum,
3	21	quem opórtet quidem cælum suscípere usque in témpora restitutiónis ómnium, quæ locútus est Deus per os sanctórum suórum a sǽculo prophetárum.
3	22	Móyses quidem dixit: Quóniam prophétam suscitábit vobis Dóminus Deus vester de frátribus vestris, tamquam me: ipsum audiétis juxta ómnia quæcúmque locútus fúerit vobis.
3	23	Erit autem: omnis ánima, quæ non audíerit prophétam illum, exterminábitur de plebe.
3	24	Et omnes prophétæ a Sámuel, et deínceps, qui locúti sunt, annuntiavérunt dies istos.
3	25	Vos estis fílii prophetárum et testaménti, quod dispósuit Deus ad patres nostros, dicens ad Abraham: Et in sémine tuo benedicéntur omnes famíliæ terræ.
3	26	Vobis primum Deus súscitans Fílium suum, misit eum benedicéntem vobis: ut convértat se unusquísque a nequítia sua.
4	1	Loquéntibus autem illis ad pópulum, supervenérunt sacerdótes, et magistrátus templi, et Sadducǽi,
4	2	doléntes quod docérent pópulum, et annuntiárent in Jesu resurrectiónem ex mórtuis:
4	3	et injecérunt in eos manus, et posuérunt eos in custódiam in crástinum: erat enim jam véspera.
4	4	Multi autem eórum, qui audíerant verbum, credidérunt: et factus est númerus virórum quinque míllia.
4	5	Factum est autem in crástinum, ut congregaréntur príncipes eórum, et senióres, et scribæ, in Jerúsalem:
4	6	et Annas princeps sacerdótum, et Caíphas, et Joánnes, et Alexánder, et quotquot erant de génere sacerdotáli.
4	7	Et statuéntes eos in médio, interrogábant: In qua virtúte, aut in quo nómine fecístis hoc vos?
4	8	Tunc replétus Spíritu sancto Petrus, dixit ad eos: Príncipes pópuli, et senióres audíte:
4	9	si nos hódie dijudicámur in benefácto hóminis infírmi, in quo iste salvus factus est,
4	10	notum sit ómnibus vobis, et omni plebi Israël, quia in nómine Dómini nostri Jesu Christi Nazaréni, quem vos crucifixístis, quem Deus suscitávit a mórtuis, in hoc iste astat coram vobis sanus.
4	11	Hic est lapis, qui reprobátus est a vobis ædificántibus, qui factus est in caput ánguli:
4	12	et non est in álio áliquo salus. Nec enim áliud nomen est sub cælo datum homínibus, in quo opórteat nos salvos fíeri.
4	13	Vidéntes autem Petri constántiam, et Joánnis, compérto quod hómines essent sine lítteris, et idiótæ, admirabántur, et cognoscébant eos quóniam cum Jesu fúerant:
4	14	hóminem quoque vidéntes stantem cum eis, qui curátus fúerat, nihil póterant contradícere.
4	15	Jussérunt autem eos foras extra concílium secédere: et conferébant ad ínvicem,
4	16	dicéntes: Quid faciémus homínibus istis? quóniam quidem notum signum factum est per eos, ómnibus habitántibus Jerúsalem: maniféstum est, et non póssumus negáre.
4	17	Sed ne ámplius divulgétur in pópulum, comminémur eis, ne ultra loquántur in nómine hoc ulli hóminum.
4	18	Et vocántes eos, denuntiavérunt ne omníno loqueréntur, neque docérent in nómine Jesu.
4	19	Petrus vero, et Joánnes respondéntes, dixérunt ad eos: Si justum est in conspéctu Dei vos pótius audíre quam Deum, judicáte.
4	20	Non enim póssumus quæ vídimus et audívimus non loqui.
4	21	At illi comminántes dimisérunt eos, non inveniéntes quómodo punírent eos propter pópulum: quia omnes clarificábant id, quod factum fúerat in eo quod accíderat.
4	22	Annórum enim erat ámplius quadragínta homo, in quo factum fúerat signum istud sanitátis.
4	23	Dimíssi autem venérunt ad suos, et annuntiavérunt eis quanta ad eos príncipes sacerdótum, et senióres dixíssent.
4	24	Qui cum audíssent, unanímiter levavérunt vocem ad Deum, et dixérunt: Dómine, tu es qui fecísti cælum, et terram, mare, et ómnia, quæ in eis sunt:
4	25	qui Spíritu sancto per os patris nostri David púeri tui dixísti: Quare fremuérunt gentes, et pópuli meditáti sunt inánia?
4	26	Astitérunt reges terræ, et príncipes convenérunt in unum advérsus Dóminum, et advérsus Christum ejus.
4	27	Convenérunt enim vere in civitáte ista advérsus sanctum púerum tuum Jesum, quem unxísti, Heródes, et Póntius Pilátus, cum géntibus, et pópulis Israël,
4	28	fácere quæ manus tua, et consílium tuum decrevérunt fíeri.
4	29	Et nunc Dómine réspice in minas eórum, et da servis tuis cum omni fidúcia loqui verbum tuum,
4	30	in eo quod manum tuam exténdas ad sanitátes, et signa, et prodígia fíeri per nomen sancti Fílii tui Jesu.
4	31	Et cum orássent, motus est locus, in quo erant congregáti: et repléti sunt omnes Spíritu sancto, et loquebántur verbum Dei cum fidúcia.
4	32	Multitúdinis autem credéntium erat cor unum, et ánima una: nec quisquam eórum quæ possidébat, áliquid suum esse dicébat, sed erant illis ómnia commúnia.
4	33	Et virtúte magna reddébant Apóstoli testimónium resurrectiónis Jesu Christi Dómini nostri: et grátia magna erat in ómnibus illis.
4	34	Neque enim quisquam egens erat inter illos. Quotquot enim possessóres agrórum, aut domórum erant, vendéntes afferébant prétia eórum, quæ vendébant,
4	35	et ponébant ante pedes Apostolórum. Dividebátur autem síngulis prout cuíque opus erat.
4	36	Joseph autem, qui cognominátus est Bárnabas ab Apóstolis (quod est interpretátum, Fílius consolatiónis), Levítes, Cýprius génere,
4	37	cum habéret agrum, véndidit eum, et áttulit prétium, et pósuit ante pedes Apostolórum.
5	1	Vir autem quidam nómine Ananías, cum Saphíra uxóre suo véndidit agrum,
5	2	et fraudávit de prétio agri, cónscia uxóre sua: et áfferens partem quamdam, ad pedes Apostolórum pósuit.
5	3	Dixit autem Petrus: Ananía, cur tentávit Sátanas cor tuum, mentíri te Spirítui sancto, et fraudáre de prétio agri?
5	4	Nonne manens tibi manébat, et venúmdatum in tua erat potestáte? quare posuísti in corde tuo hanc rem? non es mentítus homínibus, sed Deo.
5	5	Audiens autem Ananías hæc verba, cécidit, et exspirávit. Et factus est timor magnus super omnes, qui audiérunt.
5	6	Surgéntes autem júvenes amovérunt eum, et efferéntes sepeliérunt.
5	7	Factum est autem quasi horárum trium spátium, et uxor ipsíus, nésciens quod factum fúerat, introívit.
5	8	Dixit autem ei Petrus: Dic mihi múlier, si tanti agrum vendidístis? At illa dixit: Etiam tanti.
5	9	Petrus autem ad eam: Quid útique convénit vobis tentáre Spíritum Dómini? Ecce pedes eórum, qui sepeliérunt virum tuum ad óstium, et éfferent te.
5	10	Conféstim cécidit ante pedes ejus, et exspirávit. Intrántes autem júvenes invenérunt illam mórtuam: et extulérunt, et sepeliérunt ad virum suum.
5	11	Et factus est timor magnus in univérsa Ecclésia, et in omnes, qui audiérunt hæc.
5	12	Per manus autem Apostolórum fiébant signa, et prodígia multa in plebe. Et erant unanímiter omnes in pórticu Salomónis.
5	13	Ceterórum autem nemo audébat se conjúngere illis: sed magnificábat eos pópulus.
5	14	Magis autem augebátur credéntium in Dómino multitúdo virórum, ac mulíerum,
5	15	ita ut in platéas ejícerent infírmos, et pónerent in léctulis ac grabátis, ut, veniénte Petro, saltem umbra illíus obumbráret quemquam illórum, et liberaréntur ab infirmitátibus suis.
5	16	Concurrébat autem et multitúdo vicinárum civitátum Jerúsalem, afferéntes ægros, et vexátos a spirítibus immúndis: qui curabántur omnes.
5	17	Exsúrgens autem princeps sacerdótum, et omnes, qui cum illo erant (quæ est hǽresis Sadducæórum), repléti sunt zelo:
5	18	et injecérunt manus in Apóstolos, et posuérunt eos in custódia pública.
5	19	Angelus autem Dómini per noctem apériens jánuas cárceris, et edúcens eos, dixit:
5	20	Ite, et stantes loquímini in templo plebi ómnia verba vitæ hujus.
5	21	Qui cum audíssent, intravérunt dilúculo in templum, et docébant. Advéniens autem princeps sacerdótum, et qui cum eo erant, convocavérunt concílium, et omnes senióres filiórum Israël: et misérunt ad cárcerem ut adduceréntur.
5	22	Cum autem veníssent minístri, et apérto cárcere non inveníssent illos, revérsi nuntiavérunt,
5	23	dicéntes: Cárcerem quidem invénimus clausum cum omni diligéntia, et custódes stantes ante jánuas: aperiéntes autem néminem intus invénimus.
5	24	Ut autem audiérunt hos sermónes magistrátus templi, et príncipes sacerdótum, ambigébant de illis quidnam fíeret.
5	25	Advéniens autem quidam, nuntiávit eis: Quia ecce viri, quos posuístis in cárcerem, sunt in templo stantes, et docéntes pópulum.
5	26	Tunc ábiit magistrátus cum minístris, et addúxit illos sine vi: timébant enim pópulum ne lapidaréntur.
5	27	Et cum adduxíssent illos, statuérunt in concílio: et interrogávit eos princeps sacerdótum,
5	28	dicens: Præcipiéndo præcépimus vobis ne docerétis in nómine isto: et ecce repléstis Jerúsalem doctrína vestra: et vultis indúcere super nos sánguinem hóminis istíus.
5	29	Respóndens autem Petrus, et Apóstoli, dixérunt: Obedíre opórtet Deo magis, quam homínibus.
5	30	Deus patrum nostrórum suscitávit Jesum, quem vos interemístis, suspendéntes in ligno.
5	31	Hunc príncipem, et salvatórem Deus exaltávit déxtera sua ad dandam pœniténtiam Israéli, et remissiónem peccatórum:
5	32	et nos sumus testes horum verbórum, et Spíritus sanctus, quem dedit Deus ómnibus obediéntibus sibi.
5	33	Hæc cum audíssent, dissecabántur, et cogitábant interfícere illos.
5	34	Surgens autem quidam in concílio Pharisǽus, nómine Gamáliel, legis doctor, honorábilis univérsæ plebi, jussit foras ad breve hómines fíeri:
5	35	dixítque ad illos: Viri Israëlítæ, atténdite vobis super homínibus istis quid actúri sitis.
5	36	Ante hos enim dies éxtitit Théodas, dicens se esse áliquem, cui consénsit númerus virórum círciter quadringentórum: qui occísus est: et omnes, qui credébant ei, dissipáti sunt, et redácti ad níhilum.
5	37	Post hunc éxtitit Judas Galilǽus in diébus professiónis, et avértit pópulum post se, et ipse périit: et omnes, quotquot consensérunt ei, dispérsi sunt.
5	38	Et nunc ítaque dico vobis, discédite ab homínibus istis, et sínite illos: quóniam si est ex homínibus consílium hoc, aut opus, dissolvétur:
5	39	si vero ex Deo est, non potéritis dissólvere illud, ne forte et Deo repugnáre inveniámini. Consensérunt autem illi.
5	40	Et convocántes Apóstolos, cæsis denuntiavérunt ne omníno loqueréntur in nómine Jesu, et dimisérunt eos.
5	41	Et illi quidem ibant gaudéntes a conspéctu concílii, quóniam digni hábiti sunt pro nómine Jesu contuméliam pati.
5	42	Omni autem die non cessábant in templo, et circa domos docéntes, et evangelizántes Christum Jesum.
6	1	In diébus illis, crescénte número discipulórum, factum est murmur Græcórum advérsus Hebrǽos, eo quod despiceréntur in ministério quotidiáno víduæ eórum.
6	2	Convocántes autem duódecim multitúdinem discipulórum, dixérunt: Non est æquum nos derelínquere verbum Dei, et ministráre mensis.
6	3	Consideráte ergo fratres, viros ex vobis boni testimónii septem, plenos Spíritu sancto, et sapiéntia, quos constituámus super hoc opus.
6	4	Nos vero oratióni, et ministério verbi instántes érimus.
6	5	Et plácuit sermo coram omni multitúdine. Et elegérunt Stéphanum, virum plenum fide, et Spíritu sancto, et Philíppum, et Próchorum, et Nicánorem, et Timónem, et Pármenam, et Nicoláum ádvenam Antiochénum.
6	6	Hos statuérunt ante conspéctum Apostolórum: et orántes imposuérunt eis manus.
6	7	Et verbum Dómini crescébat, et multiplicabátur númerus discipulórum in Jerúsalem valde: multa étiam turba sacerdótum obediébat fídei.
6	8	Stéphanus autem plenus grátia, et fortitúdine faciébat prodígia, et signa magna in pópulo.
6	9	Surrexérunt autem quidam de synagóga quæ appellátur Libertinórum, et Cyrenénsium, et Alexandrinórum, et eórum qui erant a Cilícia, et Asia, disputántes cum Stéphano:
6	10	et non póterant resístere sapiéntiæ, et Spirítui, qui loquebátur.
6	11	Tunc summisérunt viros, qui dícerent se audivísse eum dicéntem verba blasphémiæ in Móysen, et in Deum.
6	12	Commovérunt ítaque plebem, et senióres, et scribas: et concurréntes rapuérunt eum, et adduxérunt in concílium,
6	13	et statuérunt falsos testes, qui dícerent: Homo iste non cessat loqui verba advérsus locum sanctum, et legem:
6	14	audívimus enim eum dicéntem: Quóniam Jesus Nazarénus hic déstruet locum istum, et mutábit traditiónes, quas trádidit nobis Móyses.
6	15	Et intuéntes eum omnes, qui sedébant in concílio, vidérunt fáciem ejus tamquam fáciem ángeli.
7	1	Dixit autem princeps sacerdótum: Si hæc ita se habent?
7	2	Qui ait: Viri fratres, et patres audíte: Deus glóriæ appáruit patri nostro Abrahæ cum esset in Mesopotámia, priúsquam morarétur in Charan,
7	3	et dixit ad illum: Exi de terra tua, et de cognatióne tua, et veni in terram, quam monstrávero tibi.
7	4	Tunc éxiit de terra Chaldæórum, et habitávit in Charan. Et inde, postquam mórtuus est pater ejus, tránstulit illum in terram istam, in qua nunc vos habitátis.
7	5	Et non dedit illi hereditátem in ea, nec passum pedis: sed repromísit dare illi eam in possessiónem, et sémini ejus post ipsum, cum non habéret fílium.
7	6	Locútus est autem ei Deus: Quia erit semen ejus áccola in terra aliéna, et servitúti eos subjícient, et male tractábunt eos annis quadringéntis:
7	7	et gentem, cui servíerint, judicábo ego, dixit Dóminus: et post hæc exíbunt, et sérvient mihi in loco isto.
7	8	Et dedit illi testaméntum circumcisiónis: et sic génuit Isaac, et circumcídit eum die octávo: et Isaac, Jacob: et Jacob, duódecim patriárchas.
7	9	Et patriárchæ æmulántes, Joseph vendidérunt in Ægýptum: et erat Deus cum eo:
7	10	et erípuit eum ex ómnibus tribulatiónibus ejus: et dedit ei grátiam, et sapiéntiam in conspéctu Pharaónis regis Ægýpti, et constítuit eum præpósitum super Ægýptum, et super omnem domum suam.
7	11	Venit autem fames in univérsam Ægýptum, et Chánaan, et tribulátio magna: et non inveniébant cibos patres nostri.
7	12	Cum audísset autem Jacob esse fruméntum in Ægýpto, misit patres nostros primum:
7	13	et in secúndo cógnitus est Joseph a frátribus suis, et manifestátum est Pharaóni genus ejus.
7	14	Mittens autem Joseph, accersívit Jacob patrem suum, et omnem cognatiónem suam, in animábus septuagínta quinque.
7	15	Et descéndit Jacob in Ægýptum: et defúnctus est ipse, et patres nostri.
7	16	Et transláti sunt in Sichem, et pósiti sunt in sepúlcro, quod emit Abraham prétio argénti a fíliis Hemor fílii Sichem.
7	17	Cum autem appropinquáret tempus promissiónis, quam conféssus erat Deus Abrahæ, crevit pópulus, et multiplicátus est in Ægýpto,
7	18	quoadúsque surréxit álius rex in Ægýpto, qui non sciébat Joseph.
7	19	Hic circumvéniens genus nostrum, afflíxit patres nostros ut expónerent infántes suos, ne vivificaréntur.
7	20	Eódem témpore natus est Móyses, et fuit gratus Deo: qui nutrítus est tribus ménsibus in domo patris sui.
7	21	Expósito autem illo, sústulit eum fília Pharaónis, et nutrívit eum sibi in fílium.
7	22	Et erudítus est Móyses omni sapiéntia Ægyptiórum, et erat potens in verbis, et in opéribus suis.
7	23	Cum autem implerétur ei quadragínta annórum tempus, ascéndit in cor ejus ut visitáret fratres suos fílios Israël.
7	24	Et cum vidísset quemdam injúriam patiéntem, vindicávit illum: et fecit ultiónem ei, qui injúriam sustinébat, percússo Ægýptio.
7	25	Existimábat autem intellígere fratres, quóniam Deus per manum ipsíus daret salútem illis: at illi non intellexérunt.
7	26	Sequénti vero die appáruit illis litigántibus: et reconciliábat eos in pace, dicens: Viri, fratres estis, ut quid nocétis altérutrum?
7	27	Qui autem injúriam faciébat próximo, répulit eum, dicens: Quis te constítuit príncipem, et júdicem super nos?
7	28	Numquid interfícere me tu vis, quemádmodum interfecísti heri Ægýptium?
7	29	Fugit autem Móyses in verbo isto: et factus est ádvena in terra Mádian, ubi generávit fílios duos.
7	30	Et explétis annis quadragínta, appáruit illi in desérto montis Sina ángelus in igne flammæ rubi.
7	31	Móyses autem videns, admirátus est visum. Et accedénte illo ut consideráret, facta est ad eum vox Dómini, dicens:
7	32	Ego sum Deus patrum tuórum, Deus Abraham, Deus Isaac, et Deus Jacob. Tremefáctus autem Móyses, non audébat consideráre.
7	33	Dixit autem illi Dóminus: Solve calceaméntum pedum tuórum: locus enim in quo stas, terra sancta est.
7	34	Videns vidi afflictiónem pópuli mei, qui est in Ægýpto, et gémitum eórum audívi, et descéndi liberáre eos. Et nunc veni, et mittam te in Ægýptum.
7	35	Hunc Móysen, quem negavérunt, dicéntes: Quis te constítuit príncipem, et júdicem? hunc Deus príncipem et redemptórem misit, cum manu ángeli, qui appáruit illi in rubo.
7	36	Hic edúxit illos fáciens prodígia, et signa in terra Ægýpti, et in rubro mari, et in desérto annis quadragínta.
7	37	Hic est Móyses, qui dixit fíliis Israël: Prophétam suscitábit vobis Deus de frátribus vestris, tamquam me: ipsum audiétis.
7	38	Hic est, qui fuit in ecclésia in solitúdine cum ángelo, qui loquebátur ei in monte Sina, et cum pátribus nostris: qui accépit verba vitæ dare nobis.
7	39	Cui noluérunt obedíre patres nostri: sed repulérunt, et avérsi sunt córdibus suis in Ægýptum,
7	40	dicéntes ad Aaron: Fac nobis deos, qui præcédant nos: Móyses enim hic, qui edúxit nos de terra Ægýpti, nescímus quid factum sit ei.
7	41	Et vítulum fecérunt in diébus illis, et obtulérunt hóstiam simulácro, et lætabántur in opéribus mánuum suárum.
7	42	Convértit autem Deus, et trádidit eos servíre milítiæ cæli, sicut scriptum est in libro prophetárum: Numquid víctimas, et hóstias obtulístis mihi annis quadragínta in desérto, domus Israël?
7	43	Et suscepístis tabernáculum Moloch, et sidus dei vestri Rempham, figúras, quas fecístis adoráre eas: et tránsferam vos trans Babylónem.
7	44	Tabernáculum testimónii fuit cum pátribus nostris in desérto, sicut dispósuit illis Deus, loquens ad Móysen, ut fáceret illud secúndum formam, quam víderat.
7	45	Quod et induxérunt, suscipiéntes patres nostri cum Jesu in possessiónem géntium, quas éxpulit Deus a fácie patrum nostrórum, usque in diébus David,
7	46	qui invénit grátiam ante Deum, et pétiit ut inveníret tabernáculum Deo Jacob.
7	47	Sálomon autem ædificávit illi domum.
7	48	Sed non excélsus in manufáctis hábitat, sicut prophéta dicit:
7	49	Cælum mihi sedes est: terra autem scabéllum pedum meórum. Quam domum ædificábitis mihi, dicit Dóminus? aut quis locus requietiónis meæ est?
7	50	Nonne manus mea fecit hæc ómnia?
7	51	Dura cervíce, et incircumcísis córdibus, et áuribus, vos semper Spirítui sancto resístitis, sicut patres vestri, ita et vos.
7	52	Quem prophetárum non sunt persecúti patres vestri? Et occidérunt eos, qui prænuntiábant de advéntu Justi, cujus vos nunc proditóres, et homicídæ fuístis:
7	53	qui accepístis legem in dispositióne angelórum, et non custodístis.
7	54	Audiéntes autem hæc, dissecabántur córdibus suis, et stridébant déntibus in eum.
7	55	Cum autem esset plenus Spíritu sancto, inténdens in cælum, vidit glóriam Dei, et Jesum stantem a dextris Dei. Et ait: Ecce vídeo cælos apértos, et Fílium hóminis stantem a dextris Dei.
7	56	Exclamántes autem voce magna continuérunt aures suas, et ímpetum fecérunt unanímiter in eum.
7	57	Et ejiciéntes eum extra civitátem lapidábant: et testes deposuérunt vestiménta sua secus pedes adolescéntis, qui vocabátur Saulus.
7	58	Et lapidábant Stéphanum invocántem, et dicéntem: Dómine Jesu súscipe spíritum meum.
7	59	Pósitis autem génibus, clamávit voce magna, dicens: Dómine ne státuas illis hoc peccátum. Et cum hoc dixísset, obdormívit in Dómino. Saulus autem erat conséntiens neci ejus.
8	1	Facta est autem in illa die persecútio magna in Ecclésia, quæ erat Jerosólymis, et omnes dispérsi sunt per regiónes Judǽæ, et Samaríæ præter Apóstolos.
8	2	Curavérunt autem Stéphanum viri timoráti, et fecérunt planctum magnum super eum.
8	3	Saulus autem devastábat Ecclésiam per domos intrans, et trahens viros, ac mulíeres, tradébat in custódiam.
8	4	Igitur qui dispérsi erant pertransíbant, evangelizántes verbum Dei.
8	5	Philíppus autem descéndens in civitátem Samaríæ, prædicábat illis Christum.
8	6	Intendébant autem turbæ his, quæ a Philíppo dicebántur, unanímiter audiéntes, et vidéntes signa quæ faciébat.
8	7	Multi enim eórum, qui habébant spíritus immúndos, clamántes voce magna exíbant. Multi autem paralýtici, et claudi curáti sunt.
8	8	Factum est ergo gáudium magnum in illa civitáte.
8	9	Vir autem quidam nómine Simon, qui ante fúerat in civitáte magus, sedúcens gentem Samaríæ, dicens se esse áliquem magnum:
8	10	cui auscultábant omnes a mínimo usque ad máximum, dicéntes: Hic est virtus Dei, quæ vocátur magna.
8	11	Attendébant autem eum: propter quod multo témpore magíis suis dementásset eos.
8	12	Cum vero credidíssent Philíppo evangelizánti de regno Dei, in nómine Jesu Christi baptizabántur viri, ac mulíeres.
8	13	Tunc Simon et ipse crédidit: et cum baptizátus esset, adhærébat Philíppo. Videns étiam signa, et virtútes máximas fíeri, stupens admirabátur.
8	14	Cum autem audíssent Apóstoli, qui erant Jerosólymis, quod recepísset Samaría verbum Dei, misérunt ad eos Petrum, et Joánnem.
8	15	Qui cum veníssent, oravérunt pro ipsis ut accíperent Spíritum sanctum:
8	16	nondum enim in quemquam illórum vénerat, sed baptizáti tantum erant in nómine Dómini Jesu.
8	17	Tunc imponébant manus super illos, et accipiébant Spíritum sanctum.
8	18	Cum vidísset autem Simon quia per impositiónem manus Apostolórum darétur Spíritus sanctus, óbtulit eis pecúniam,
8	19	dicens: Date et mihi hanc potestátem, ut cuicúmque imposúero manus, accípiat Spíritum sanctum. Petrus autem dixit ad eum:
8	20	Pecúnia tua tecum sit in perditiónem: quóniam donum Dei existimásti pecúnia possidéri.
8	21	Non est tibi pars, neque sors in sermóne isto: cor enim tuum non est rectum coram Deo.
8	22	Pœniténtiam ítaque age ab hac nequítia tua: et roga Deum, si forte remittátur tibi hæc cogitátio cordis tui.
8	23	In felle enim amaritúdinis, et obligatióne iniquitátis vídeo te esse.
8	24	Respóndens autem Simon, dixit: Precámini vos pro me ad Dóminum, ut nihil véniat super me horum, quæ dixístis.
8	25	Et illi quidem testificáti, et locúti verbum Dómini, redíbant Jerosólymam, et multis regiónibus Samaritanórum evangelizábant.
8	26	Angelus autem Dómini locútus est ad Philíppum, dicens: Surge, et vade contra meridiánum ad viam, quæ descéndit ab Jerúsalem in Gazam: hæc est desérta.
8	27	Et surgens ábiit. Et ecce vir Æthiops, eunúchus, potens Cándacis regínæ Æthíopum, qui erat super omnes gazas ejus, vénerat adoráre in Jerúsalem:
8	28	et revertebátur sedens super currum suum, legénsque Isaíam prophétam.
8	29	Dixit autem Spíritus Philíppo: Accéde, et adjúnge te ad currum istum.
8	30	Accúrrens autem Philíppus, audívit eum legéntem Isaíam prophétam, et dixit: Putásne intélligis quæ legis?
8	31	Qui ait: Et quómodo possum, si non áliquis osténderit mihi? Rogavítque Philíppum ut ascénderet, et sedéret secum.
8	32	Locus autem Scriptúræ, quam legébat, erat hic: Tamquam ovis ad occisiónem ductus est: et sicut agnus coram tondénte se, sine voce, sic non apéruit os suum.
8	33	In humilitáte judícium ejus sublátum est. Generatiónem ejus quis enarrábit, quóniam tollétur de terra vita ejus?
8	34	Respóndens autem eunúchus Philíppo, dixit: Obsecro te, de quo prophéta dicit hoc? de se, an de álio áliquo?
8	35	Apériens autem Philíppus os suum, et incípiens a Scriptúra ista, evangelizávit illi Jesum.
8	36	Et dum irent per viam, venérunt ad quamdam aquam: et ait eunúchus: Ecce aqua, quid próhibet me baptizári?
8	37	Dixit autem Philíppus: Si credis ex toto corde, licet. Et respóndens ait: Credo, Fílium Dei esse Jesum Christum.
8	38	Et jussit stare currum: et descendérunt utérque in aquam, Philíppus, et eunúchus, et baptizávit eum.
8	39	Cum autem ascendíssent de aqua, Spíritus Dómini rápuit Philíppum, et ámplius non vidit eum eunúchus. Ibat autem per viam suam gaudens.
8	40	Philíppus autem invéntus est in Azóto, et pertránsiens evangelizábat civitátibus cunctis, donec veníret Cæsaréam.
9	1	Saulus autem adhuc spirans minárum et cædis in discípulos Dómini, accéssit ad príncipem sacerdótum,
9	2	et pétiit ab eo epístolas in Damáscum ad synagógas: ut si quos invenísset hujus viæ viros, ac mulíeres, vinctos perdúceret in Jerúsalem.
9	3	Et cum iter fáceret, cóntigit ut appropinquáret Damásco: et súbito circumfúlsit eum lux de cælo.
9	4	Et cadens in terram audívit vocem dicéntem sibi: Saule, Saule, quid me perséqueris?
9	5	Qui dixit: Quis es Dómine? Et ille: Ego sum Jesus, quem tu perséqueris: durum est tibi contra stímulum calcitráre.
9	6	Et tremens, ac stupens dixit: Dómine, quid me vis fácere? Et Dóminus ad eum: Surge, et ingrédere civitátem, et ibi dicétur tibi quid te opórteat fácere.
9	7	Viri autem illi, qui comitabántur cum eo, stabant stupefácti, audiéntes quidem vocem, néminem autem vidéntes.
9	8	Surréxit autem Saulus de terra, apertísque óculis nihil vidébat. Ad manus autem illum trahéntes, introduxérunt Damáscum.
9	9	Et erat ibi tribus diébus non videns, et non manducávit, neque bibit.
9	10	Erat autem quidam discípulus Damásci, nómine Ananías: et dixit ad illum in visu Dóminus: Ananía. At ille ait: Ecce ego, Dómine.
9	11	Et Dóminus ad eum: Surge, et vade in vicum, qui vocátur rectus: et quære in domo Judæ Saulum nómine Tarsénsem: ecce enim orat.
9	12	(Et vidit virum Ananíam nómine, introëúntem, et imponéntem sibi manus ut visum recípiat.)
9	13	Respóndit autem Ananías: Dómine, audívi a multis de viro hoc, quanta mala fécerit sanctis tuis in Jerúsalem:
9	14	et hic habet potestátem a princípibus sacerdótum alligándi omnes, qui ínvocant nomen tuum.
9	15	Dixit autem ad eum Dóminus: Vade, quóniam vas electiónis est mihi iste, ut portet nomen meum coram géntibus, et régibus, et fíliis Israël.
9	16	Ego enim osténdam illi quanta opórteat eum pro nómine meo pati.
9	17	Et ábiit Ananías, et introívit in domum: et impónens ei manus, dixit: Saule frater, Dóminus misit me Jesus, qui appáruit tibi in via, qua veniébas, ut vídeas, et impleáris Spíritu sancto.
9	18	Et conféstim cecidérunt ab óculis ejus tamquam squamæ, et visum recépit: et surgens baptizátus est.
9	19	Et cum accepísset cibum, confortátus est. Fuit autem cum discípulis, qui erant Damásci per dies áliquot.
9	20	Et contínuo in synagógis prædicábat Jesum, quóniam hic est Fílius Dei.
9	21	Stupébant autem omnes, qui audiébant, et dicébant: Nonne hic est, qui expugnábat in Jerúsalem eos, qui invocábant nomen istud: et huc ad hoc venit ut vinctos illos dúceret ad príncipes sacerdótum?
9	22	Saulus autem multo magis convalescébat, et confundébat Judǽos, qui habitábant Damásci, affírmans quóniam hic est Christus.
9	23	Cum autem impleréntur dies multi, consílium fecérunt in unum Judǽi ut eum interfícerent.
9	24	Notæ autem factæ sunt Saulo insídiæ eórum. Custodiébant autem et portas die ac nocte, ut eum interfícerent.
9	25	Accipiéntes autem eum discípuli nocte, per murum dimisérunt eum, submitténtes in sporta.
9	26	Cum autem venísset in Jerúsalem, tentábat se júngere discípulis, et omnes timébant eum, non credéntes quod esset discípulus.
9	27	Bárnabas autem apprehénsum illum duxit ad Apóstolos: et narrávit illis quómodo in via vidísset Dóminum, et quia locútus est ei, et quómodo in Damásco fiduciáliter égerit in nómine Jesu.
9	28	Et erat cum illis intrans et éxiens in Jerúsalem, et fiduciáliter agens in nómine Dómini.
9	29	Loquebátur quoque géntibus, et disputábat cum Græcis: illi autem quærébant occídere eum.
9	30	Quod cum cognovíssent fratres, deduxérunt eum Cæsaréam, et dimisérunt Tarsum.
9	31	Ecclésia quidem per totam Judǽam, et Galilǽam, et Samaríam habébat pacem, et ædificabátur ámbulans in timóre Dómini, et consolatióne sancti Spíritus replebátur.
9	32	Factum est autem, ut Petrus dum pertransíret univérsos, deveníret ad sanctos, qui habitábant Lyddæ.
9	33	Invénit autem ibi hóminem quemdam, nómine Ænéam, ab annis octo jacéntem in grabáto, qui erat paralýticus.
9	34	Et ait illi Petrus: Ænéa, sanat te Dóminus Jesus Christus: surge, et sterne tibi. Et contínuo surréxit.
9	35	Et vidérunt eum omnes, qui habitábant Lyddæ, et Sarónæ: qui convérsi sunt ad Dóminum.
9	36	In Joppe autem fuit quædam discípula, nómine Tábitha, quæ interpretáta dícitur Dorcas. Hæc erat plena opéribus bonis, et eleemósynis, quas faciébat.
9	37	Factum est autem in diébus illis ut infirmáta morerétur. Quam cum lavíssent, posuérunt eam in cœnáculo.
9	38	Cum autem prope esset Lydda ad Joppen, discípuli audiéntes quia Petrus esset in ea, misérunt duos viros ad eum, rogántes: Ne pigritéris veníre ad nos.
9	39	Exsúrgens autem Petrus, venit cum illis. Et cum advenísset, duxérunt illum in cœnáculum: et circumstetérunt illum omnes víduæ flentes, et ostendéntes ei túnicas, et vestes, quas faciébat illis Dorcas.
9	40	Ejéctis autem ómnibus foras, Petrus ponens génua orávit: et convérsus ad corpus, dixit: Tábitha, surge. At illa apéruit óculos suos: et viso Petro, resédit.
9	41	Dans autem illi manum, eréxit eam. Et cum vocásset sanctos, et víduas, assignávit eam vivam.
9	42	Notum autem factum est per univérsam Joppen: et credidérunt multi in Dómino.
9	43	Factum est autem ut dies multos morarétur in Joppe, apud Simónem quemdam coriárium.
10	1	Vir autem quidam erat in Cæsaréa, nómine Cornélius, centúrio cohórtis, quæ dícitur Itálica,
10	2	religiósus, ac timens Deum cum omni domo sua, fáciens eleemósynas multas plebi, et déprecans Deum semper.
10	3	Is vidit in visu maniféste, quasi hora diéi nona, ángelum Dei introëúntem ad se, et dicéntem sibi: Cornéli.
10	4	At ille íntuens eum, timóre corréptus, dixit: Quid est, Dómine? Dixit autem illi: Oratiónes tuæ, et eleemósynæ tuæ ascendérunt in memóriam in conspéctu Dei.
10	5	Et nunc mitte viros in Joppen, et accérsi Simónem quemdam, qui cognominátur Petrus:
10	6	hic hospitátur apud Simónem quemdam coriárium, cujus est domus juxta mare: hic dicet tibi quid te opórteat fácere.
10	7	Et cum discessísset ángelus, qui loquebátur illi, vocávit duos domésticos suos, et mílitem metuéntem Dóminum ex his, qui illi parébant.
10	8	Quibus cum narrásset ómnia, misit illos in Joppen.
10	9	Póstera autem die, iter illis faciéntibus, et appropinquántibus civitáti, ascéndit Petrus in superióra ut oráret circa horam sextam.
10	10	Et cum esuríret, vóluit gustáre. Parántibus autem illis, cécidit super eum mentis excéssus:
10	11	et vidit cælum apértum, et descéndens vas quoddam, velut línteum magnum, quátuor inítiis submítti de cælo in terram,
10	12	in quo erant ómnia quadrupédia, et serpéntia terræ, et volatília cæli.
10	13	Et facta est vox ad eum: Surge Petre: occíde, et mandúca.
10	14	Ait autem Petrus: Absit Dómine, quia numquam manducávi omne commúne, et immúndum.
10	15	Et vox íterum secúndo ad eum: Quod Deus purificávit, tu commúne ne díxeris.
10	16	Hoc autem factum est per ter: et statim recéptum est vas in cælum.
10	17	Et dum intra se hæsitáret Petrus quidnam esset vísio, quam vidísset: ecce viri, qui missi erant a Cornélio, inquiréntes domum Simónis astitérunt ad jánuam.
10	18	Et cum vocássent, interrogábant, si Simon, qui cognominátur Petrus, illic habéret hospítium.
10	19	Petro autem cogitánte de visióne, dixit Spíritus ei: Ecce viri tres quærunt te.
10	20	Surge ítaque, descénde, et vade cum eis nihil dúbitans: quia ego misi illos.
10	21	Descéndens autem Petrus ad viros, dixit: Ecce ego sum, quem quǽritis: quæ causa est, propter quam venístis?
10	22	Qui dixérunt: Cornélius centúrio, vir justus, et timens Deum, et testimónium habens ab univérsa gente Judæórum, respónsum accépit ab ángelo sancto accersíre te in domum suam, et audíre verba abs te.
10	23	Introdúcens ergo eos, recépit hospítio. Sequénti autem die, surgens proféctus est cum illis, et quidam ex frátribus ab Joppe comitáti sunt eum.
10	24	Altera autem die introívit Cæsaréam. Cornélius vero exspectábat illos, convocátis cognátis suis, et necessáriis amícis.
10	25	Et factum est cum introísset Petrus, óbvius venit ei Cornélius, et prócidens ad pedes ejus adorávit.
10	26	Petrus vero elevávit eum, dicens: Surge, et ego ipse homo sum.
10	27	Et loquens cum illo intrávit, et invénit multos, qui convénerant:
10	28	dixítque ad illos: Vos scitis quómodo abominátum sit viro Judǽo conjúngi, aut accédere ad alienígenam: sed mihi osténdit Deus néminem commúnem aut immúndum dícere hóminem.
10	29	Propter quod sine dubitatióne veni accersítus. Intérrogo ergo, quam ob causam accersístis me?
10	30	Et Cornélius ait: A nudiusquárta die usque ad hanc horam, orans eram hora nona in domo mea, et ecce vir stetit ante me in veste cándida, et ait:
10	31	Cornéli, exaudíta est orátio tua, et eleemósynæ tuæ commemorátæ sunt in conspéctu Dei.
10	32	Mitte ergo in Joppen, et accérsi Simónem, qui cognominátur Petrus: hic hospitátur in domo Simónis coriárii juxta mare.
10	33	Conféstim ergo misi ad te: et tu benefecísti veniéndo. Nunc ergo omnes nos in conspéctu tuo ádsumus audíre ómnia quæcúmque tibi præcépta sunt a Dómino.
10	34	Apériens autem Petrus os suum, dixit: In veritáte cómperi quia non est personárum accéptor Deus:
10	35	sed in omni gente, qui timet eum, et operátur justítiam, accéptus est illi.
10	36	Verbum misit Deus fíliis Israël, annúntians pacem per Jesum Christum (hic est ómnium Dóminus).
10	37	Vos scitis quod factum est verbum per univérsam Judǽam: incípiens enim a Galilǽa post baptísmum, quod prædicávit Joánnes,
10	38	Jesum a Názareth: quómodo unxit eum Deus Spíritu sancto, et virtúte, qui pertránsiit benefaciéndo, et sanándo omnes oppréssos a diábolo, quóniam Deus erat cum illo.
10	39	Et nos testes sumus ómnium, quæ fecit in regióne Judæórum, et Jerúsalem, quem occidérunt suspendéntes in ligno.
10	40	Hunc Deus suscitávit tértia die, et dedit eum maniféstum fíeri,
10	41	non omni pópulo, sed téstibus præordinátis a Deo: nobis, qui manducávimus, et bíbimus cum illo postquam resurréxit a mórtuis.
10	42	Et præcépit nobis prædicáre pópulo, et testificári, quia ipse est, qui constitútus est a Deo judex vivórum, et mortuórum.
10	43	Huic omnes prophétæ testimónium pérhibent remissiónem peccatórum accípere per nomen ejus omnes, qui credunt in eum.
10	44	Adhuc loquénte Petro verba hæc, cécidit Spíritus sanctus super omnes, qui audiébant verbum.
10	45	Et obstupuérunt ex circumcisióne fidéles, qui vénerant cum Petro: quia et in natiónes grátia Spíritus sancti effúsa est.
10	46	Audiébant enim illos loquéntes linguis, et magnificántes Deum.
10	47	Tunc respóndit Petrus: Numquid aquam quis prohibére potest ut non baptizéntur hi, qui Spíritum sanctum accepérunt sicut et nos?
10	48	Et jussit eos baptizári in nómine Dómini Jesu Christi. Tunc rogavérunt eum ut manéret apud eos áliquot diébus.
11	1	Audiérunt autem Apóstoli, et fratres, qui erant in Judǽa, quóniam et gentes recepérunt verbum Dei.
11	2	Cum autem ascendísset Petrus Jerosólymam, disceptábant advérsus illum qui erant ex circumcisióne,
11	3	dicéntes: Quare introísti ad viros præpútium habéntes, et manducásti cum illis?
11	4	Incípiens autem Petrus exponébat illis órdinem, dicens:
11	5	Ego eram in civitáte Joppe orans, et vidi in excéssu mentis visiónem, descéndens vas quoddam velut línteum magnum quátuor inítiis summítti de cælo, et venit usque ad me.
11	6	In quod íntuens considerábam, et vidi quadrupédia terræ, et béstias, et reptília, et volatília cæli.
11	7	Audívi autem et vocem dicéntem mihi: Surge, Petre: occíde, et mandúca.
11	8	Dixi autem: Nequáquam Dómine: quia commúne aut immúndum numquam introívit in os meum.
11	9	Respóndit autem vox secúndo de cælo: Quæ Deus mundávit, tu ne commúne díxeris.
11	10	Hoc autem factum est per ter: et recépta sunt ómnia rursum in cælum.
11	11	Et ecce viri tres conféstim astitérunt in domo, in qua eram, missi a Cæsaréa ad me.
11	12	Dixit autem Spíritus mihi ut irem cum illis, nihil hǽsitans. Venérunt autem mecum et sex fratres isti, et ingréssi sumus in domum viri.
11	13	Narrávit autem nobis quómodo vidísset ángelum in domo sua, stantem et dicéntem sibi: Mitte in Joppen, et accérsi Simónem, qui cognominátur Petrus,
11	14	qui loquétur tibi verba, in quibus salvus eris tu, et univérsa domus tua.
11	15	Cum autem cœpíssem loqui, cécidit Spíritus sanctus super eos, sicut et in nos in inítio.
11	16	Recordátus sum autem verbi Dómini, sicut dicébat: Joánnes quidem baptizávit aqua, vos autem baptizabímini Spíritu sancto.
11	17	Si ergo eámdem grátiam dedit illis Deus, sicut et nobis, qui credídimus in Dóminum Jesum Christum: ego quis eram, qui possem prohibére Deum?
11	18	His audítis, tacuérunt: et glorificavérunt Deum, dicéntes: Ergo et géntibus pœniténtiam dedit Deus ad vitam.
11	19	Et illi quidem, qui dispérsi fúerant a tribulatióne, quæ facta fúerat sub Stéphano, perambulavérunt usque Phœnícen, et Cyprum, et Antiochíam, némini loquéntes verbum, nisi solis Judǽis.
11	20	Erant autem quidam ex eis viri Cýprii et Cyrenǽi, qui cum introíssent Antiochíam, loquebántur et ad Græcos, annuntiántes Dóminum Jesum.
11	21	Et erat manus Dómini cum eis: multúsque númerus credéntium convérsus est ad Dóminum.
11	22	Pervénit autem sermo ad aures ecclésiæ, quæ erat Jerosólymis super istis: et misérunt Bárnabam usque ad Antiochíam.
11	23	Qui cum pervenísset, et vidísset grátiam Dei, gavísus est: et hortabátur omnes in propósito cordis permanére in Dómino:
11	24	quia erat vir bonus, et plenus Spíritu sancto, et fide. Et appósita est multa turba Dómino.
11	25	Proféctus est autem Bárnabas Tarsum, ut quǽreret Saulum: quem cum invenísset, perdúxit Antiochíam.
11	26	Et annum totum conversáti sunt ibi in Ecclésia: et docuérunt turbam multam, ita ut cognominaréntur primum Antiochíæ discípuli, Christiáni.
11	27	In his autem diébus supervenérunt ab Jerosólymis prophétæ Antiochíam:
11	28	et surgens unus ex eis nómine Agabus, significábat per Spíritum famem magnam futúram in univérso orbe terrárum, quæ facta est sub Cláudio.
11	29	Discípuli autem, prout quis habébat, proposuérunt sínguli in ministérium míttere habitántibus in Judǽa frátribus:
11	30	quod et fecérunt, mitténtes ad senióres per manus Bárnabæ, et Sauli.
12	1	Eódem autem témpore misit Heródes rex manus, ut afflígeret quosdam de Ecclésia.
12	2	Occídit autem Jacóbum fratrem Joánnis gládio.
12	3	Videns autem quia placéret Judǽis, appósuit ut apprehénderet et Petrum. Erant autem dies Azymórum.
12	4	Quem cum apprehendísset, misit in cárcerem, tradens quátuor quaterniónibus mílitum custodiéndum, volens post Pascha prodúcere eum pópulo.
12	5	Et Petrus quidem servabátur in cárcere. Orátio autem fiébat sine intermissióne ab Ecclésia ad Deum pro eo.
12	6	Cum autem productúrus eum esset Heródes, in ipsa nocte erat Petrus dórmiens inter duos mílites, vinctus caténis duábus: et custódes ante óstium custodiébant cárcerem.
12	7	Et ecce ángelus Dómini ástitit, et lumen refúlsit in habitáculo: percussóque látere Petri, excitávit eum, dicens: Surge velóciter. Et cecidérunt caténæ de mánibus ejus.
12	8	Dixit autem ángelus ad eum: Præcíngere, et cálcea te cáligas tuas. Et fecit sic. Et dixit illi: Circúmda tibi vestiméntum tuum, et séquere me.
12	9	Et éxiens sequebátur eum, et nesciébat quia verum est, quod fiébat per ángelum: existimábat autem se visum vidére.
12	10	Transeúntes autem primam et secúndam custódiam, venérunt ad portam férream, quæ ducit ad civitátem: quæ ultro apérta est eis. Et exeúntes processérunt vicum unum: et contínuo discéssit ángelus ab eo.
12	11	Et Petrus ad se revérsus, dixit: Nunc scio vere quia misit Dóminus ángelum suum, et erípuit me de manu Heródis, et de omni exspectatióne plebis Judæórum.
12	12	Consideránsque venit ad domum Maríæ matris Joánnis, qui cognominátus est Marcus, ubi erant multi congregáti, et orántes.
12	13	Pulsánte autem eo óstium jánuæ, procéssit puélla ad audiéndum, nómine Rhode.
12	14	Et ut cognóvit vocem Petri, præ gáudio non apéruit jánuam, sed intro currens nuntiávit stare Petrum ante jánuam.
12	15	At illi dixérunt ad eam: Insánis. Illa autem affirmábat sic se habére. Illi autem dicébant: Angelus ejus est.
12	16	Petrus autem perseverábat pulsans. Cum autem aperuíssent, vidérunt eum, et obstupuérunt.
12	17	Annuens autem eis manu ut tacérent, narrávit quómodo Dóminus eduxísset eum de cárcere, dixítque: Nuntiáte Jacóbo, et frátribus hæc. Et egréssus ábiit in álium locum.
12	18	Facta autem die, erat non parva turbátio inter mílites, quidnam factum esset de Petro.
12	19	Heródes autem cum requisísset eum et non invenísset, inquisitióne facta de custódibus, jussit eos duci: descendénsque a Judǽa in Cæsaréam, ibi commorátus est.
12	20	Erat autem irátus Týriis, et Sidóniis. At illi unánimes venérunt ad eum, et persuáso Blasto, qui erat super cubículum regis, postulábant pacem, eo quod aleréntur regiónes eórum ab illo.
12	21	Statúto autem die Heródes vestítus veste régia, sedit pro tribunáli, et concionabátur ad eos.
12	22	Pópulus autem acclamábat: Dei voces, et non hóminis.
12	23	Conféstim autem percússit eum ángelus Dómini, eo quod non dedísset honórem Deo: et consúmptus a vérmibus, exspirávit.
12	24	Verbum autem Dómini crescébat, et multiplicabátur.
12	25	Bárnabas autem et Saulus revérsi sunt ab Jerosólymis expléto ministério assúmpto Joánne, qui cognominátus est Marcus.
13	1	Erant autem in Ecclésia, quæ erat Antiochíæ, prophétæ, et doctóres, in quibus Bárnabas, et Simon, qui vocabátur Niger, et Lúcius Cyrenénsis, et Mánahen, qui erat Heródis Tetrárchæ collactáneus, et Saulus.
13	2	Ministrántibus autem illis Dómino, et jejunántibus, dixit illis Spíritus sanctus: Segregáte mihi Saulum, et Bárnabam in opus, ad quod assúmpsi eos.
13	3	Tunc jejunántes, et orántes, imponentésque eis manus, dimisérunt illos.
13	4	Et ipsi quidem missi a Spíritu sancto abiérunt Seléuciam: et inde navigavérunt Cyprum.
13	5	Et cum veníssent Salamínam, prædicábant verbum Dei in synagógis Judæórum. Habébant autem et Joánnem in ministério.
13	6	Et cum perambulássent univérsam ínsulam usque Paphum, invenérunt quemdam virum magum pseudoprophétam, Judǽum, cui nomen erat Bariésu,
13	7	qui erat cum procónsule Sérgio Paulo viro prudénte. Hic, accersítis Bárnaba, et Saulo, desiderábat audíre verbum Dei.
13	8	Resistébat autem illis Elymas magus (sic enim interpretátur nomen ejus), quærens avértere procónsulem a fide.
13	9	Saulus autem, qui et Paulus, replétus Spíritu sancto, íntuens in eum,
13	10	dixit: O plene omni dolo, et omni fallácia, fili diáboli, inimíce omnis justítiæ, non désinis subvértere vias Dómini rectas.
13	11	Et nunc ecce manus Dómini super te, et eris cæcus, non videns solem usque ad tempus. Et conféstim cécidit in eum calígo, et ténebræ: et circúiens quærébat qui ei manum daret.
13	12	Tunc procónsul cum vidísset factum, crédidit admírans super doctrína Dómini.
13	13	Et cum a Papho navigássent Paulus, et qui cum eo erant, venérunt Pergen Pamphýliæ. Joánnes autem discédens ab eis, revérsus est Jerosólymam.
13	14	Illi vero pertranseúntes Pergen, venérunt Antiochíam Pisídiæ: et ingréssi synagógam die sabbatórum, sedérunt.
13	15	Post lectiónem autem legis, et prophetárum, misérunt príncipes synagógæ ad eos, dicéntes: Viri fratres, si quis est in vobis sermo exhortatiónis ad plebem, dícite.
13	16	Surgens autem Paulus, et manu siléntium indícens, ait: Viri Israëlítæ, et qui timétis Deum, audíte:
13	17	Deus plebis Israël elégit patres nostros, et plebem exaltávit cum essent íncolæ in terra Ægýpti, et in bráchio excélso edúxit eos ex ea,
13	18	et per quadragínta annórum tempus mores eórum sustínuit in desérto.
13	19	Et déstruens gentes septem in terra Chánaan, sorte distríbuit eis terram eórum,
13	20	quasi post quadringéntos et quinquagínta annos: et post hæc dedit júdices, usque ad Sámuel prophétam.
13	21	Et exínde postulavérunt regem: et dedit illis Deus Saul fílium Cis, virum de tribu Bénjamin, annis quadragínta:
13	22	et amóto illo, suscitávit illis David regem: cui testimónium pérhibens, dixit: Invéni David fílium Jesse, virum secúndum cor meum, qui fáciet omnes voluntátes meas.
13	23	Hujus Deus ex sémine secúndum promissiónem edúxit Israël salvatórem Jesum,
13	24	prædicánte Joánne ante fáciem advéntus ejus baptísmum pœniténtiæ omni pópulo Israël.
13	25	Cum impléret autem Joánnes cursum suum, dicébat: Quem me arbitrámini esse, non sum ego: sed ecce venit post me, cujus non sum dignus calceaménta pedum sólvere.
13	26	Viri fratres, fílii géneris Abraham, et qui in vobis timent Deum, vobis verbum salútis hujus missum est.
13	27	Qui enim habitábant Jerúsalem, et príncipes ejus hunc ignorántes, et voces prophetárum, quæ per omne sábbatum legúntur, judicántes implevérunt,
13	28	et nullam causam mortis inveniéntes in eo, petiérunt a Piláto, ut interfícerent eum.
13	29	Cumque consummássent ómnia, quæ de eo scripta erant, deponéntes eum de ligno, posuérunt eum in monuménto.
13	30	Deus vero suscitávit eum a mórtuis tértia die: qui visus est per dies multos his,
13	31	qui simul ascénderant cum eo de Galilǽa in Jerúsalem: qui usque nunc sunt testes ejus ad plebem.
13	32	Et nos vobis annuntiámus eam, quæ ad patres nostros repromíssio facta est:
13	33	quóniam hanc Deus adimplévit fíliis nostris resúscitans Jesum, sicut et in psalmo secúndo scriptum est: Fílius meus es tu, ego hódie génui te.
13	34	Quod autem suscitávit eum a mórtuis, ámplius jam non reversúrum in corruptiónem, ita dixit: Quia dabo vobis sancta David fidélia.
13	35	Ideóque et álias dicit: Non dabis sanctum tuum vidére corruptiónem.
13	36	David enim in sua generatióne cum administrásset, voluntáti Dei dormívit: et appósitus est ad patres suos, et vidit corruptiónem.
13	37	Quem vero Deus suscitávit a mórtuis, non vidit corruptiónem.
13	38	Notum ígitur sit vobis viri fratres, quia per hunc vobis remíssio peccatórum annuntiátur, et ab ómnibus, quibus non potuístis in lege Móysi justificári,
13	39	in hoc omnis, qui credit, justificátur.
13	40	Vidéte ergo ne supervéniat vobis quod dictum est in prophétis:
13	41	Vidéte contemptóres, et admirámini, et disperdímini: quia opus óperor ego in diébus vestris, opus quod non credétis, si quis enarráverit vobis.
13	42	Exeúntibus autem illis rogábant ut sequénti sábbato loqueréntur sibi verba hæc.
13	43	Cumque dimíssa esset synagóga, secúti sunt multi Judæórum, et coléntium advenárum, Paulum, et Bárnabam: qui loquéntes suadébant eis ut permanérent in grátia Dei.
13	44	Sequénti vero sábbato pene univérsa cívitas convénit audíre verbum Dei.
13	45	Vidéntes autem turbas Judǽi, repléti sunt zelo, et contradicébant his, quæ a Paulo dicebántur, blasphemántes.
13	46	Tunc constánter Paulus, et Bárnabas dixérunt: Vobis oportébat primum loqui verbum Dei: sed quóniam repéllitis illud, et indígnos vos judicátis ætérnæ vitæ, ecce convértimur ad gentes.
13	47	Sic enim præcépit nobis Dóminus: Pósui te in lucem géntium, ut sis in salútem usque ad extrémum terræ.
13	48	Audiéntes autem gentes, gavísæ sunt, et glorificábant verbum Dómini: et credidérunt quotquot erant præordináti ad vitam ætérnam.
13	49	Disseminabátur autem verbum Dómini per univérsam regiónem.
13	50	Judǽi autem concitavérunt mulíeres religiósas, et honéstas, et primos civitátis, et excitavérunt persecutiónem in Paulum, et Bárnabam: et ejecérunt eos de fínibus suis.
13	51	At illi excússo púlvere pedum in eos, venérunt Icónium.
13	52	Discípuli quoque replebántur gáudio, et Spíritu sancto.
14	1	Factum est autem Icónii, ut simul introírent in synagógam Judæórum, et loqueréntur, ita ut créderet Judæórum, et Græcórum copiósa multitúdo.
14	2	Qui vero incréduli fuérunt Judǽi, suscitavérunt, et ad iracúndiam concitavérunt ánimas géntium advérsus fratres.
14	3	Multo ígitur témpore demoráti sunt, fiduciáliter agéntes in Dómino, testimónium perhibénte verbo grátiæ suæ, dante signa, et prodígia fíeri per manus eórum.
14	4	Divísa est autem multitúdo civitátis: et quidam quidem erant cum Judǽis, quidam vero cum Apóstolis.
14	5	Cum autem factus esset ímpetus gentílium, et Judæórum cum princípibus suis, ut contuméliis affícerent, et lapidárent eos,
14	6	intelligéntes confugérunt ad civitátes Lycaóniæ Lystram, et Derben, et univérsam in circúitu regiónem, et ibi evangelizántes erant.
14	7	Et quidam vir Lystris infírmus pédibus sedébat, claudus ex útero matris suæ, qui numquam ambuláverat.
14	8	Hic audívit Paulum loquéntem. Qui intúitus eum, et videns quia fidem habéret ut salvus fíeret,
14	9	dixit magna voce: Surge super pedes tuos rectus. Et exsilívit, et ambulábat.
14	10	Turbæ autem cum vidíssent quod fécerat Paulus, levavérunt vocem suam Lycaónice, dicéntes: Dii símiles facti homínibus descendérunt ad nos.
14	11	Et vocábant Bárnabam Jovem, Paulum vero Mercúrium: quóniam ipse erat dux verbi.
14	12	Sacérdos quoque Jovis, qui erat ante civitátem, tauros, et corónas ante jánuas áfferens, cum pópulis volébat sacrificáre.
14	13	Quod ubi audiérunt Apóstoli, Bárnabas et Paulus, conscíssis túnicis suis exsiliérunt in turbas, clamántes,
14	14	et dicéntes: Viri, quid hæc fácitis? et nos mortáles sumus, símiles vobis hómines, annuntiántes vobis ab his vanis convérti ad Deum vivum, qui fecit cælum, et terram, et mare, et ómnia quæ in eis sunt:
14	15	qui in prætéritis generatiónibus dimísit omnes gentes íngredi vias suas.
14	16	Et quidem non sine testimónio semetípsum relíquit benefáciens de cælo, dans plúvias, et témpora fructífera, implens cibo, et lætítia corda nostra.
14	17	Et hæc dicéntes, vix sedavérunt turbas ne sibi immolárent.
14	18	Supervenérunt autem quidam ab Antiochía, et Icónio Judǽi: et persuásis turbis, lapidantésque Paulum, traxérunt extra civitátem, existimántes eum mórtuum esse.
14	19	Circumdántibus autem eum discípulis, surgens intrávit civitátem, et póstera die proféctus est cum Bárnaba in Derben.
14	20	Cumque evangelizássent civitáti illi, et docuíssent multos, revérsi sunt Lystram, et Icónium, et Antiochíam,
14	21	confirmántes ánimas discipulórum, exhortantésque ut permanérent in fide: et quóniam per multas tribulatiónes opórtet nos intráre in regnum Dei.
14	22	Et cum constituíssent illis per síngulas ecclésias presbýteros, et orássent cum jejunatiónibus, commendavérunt eos Dómino, in quem credidérunt.
14	23	Transeuntésque Pisídiam, venérunt in Pamphýliam,
14	24	et loquéntes verbum Dómini in Perge, descendérunt in Attáliam:
14	25	et inde navigavérunt Antiochíam, unde erant tráditi grátiæ Dei in opus, quod complevérunt.
14	26	Cum autem veníssent, et congregássent Ecclésiam, retulérunt quanta fecísset Deus cum illis, et quia aperuísset géntibus óstium fídei.
14	27	Moráti sunt autem tempus non módicum cum discípulis.
15	1	Et quidam descendéntes de Judǽa docébant fratres: Quia nisi circumcidámini secúndum morem Móysi, non potéstis salvári.
15	2	Facta ergo seditióne non mínima Paulo, et Bárnabæ advérsus illos, statuérunt ut ascénderent Paulus, et Bárnabas, et quidam álii ex áliis ad Apóstolos, et presbýteros in Jerúsalem super hac quæstióne.
15	3	Illi ergo dedúcti ab Ecclésia pertransíbant Phœnícen, et Samaríam, narrántes conversiónem géntium: et faciébant gáudium magnum ómnibus frátribus.
15	4	Cum autem veníssent Jerosólymam, suscépti sunt ab Ecclésia, et ab Apóstolis, et senióribus, annuntiántes quanta Deus fecísset cum illis.
15	5	Surrexérunt autem quidam de hǽresi Pharisæórum, qui credidérunt, dicéntes: Quia opórtet circumcídi eos, præcípere quoque serváre legem Móysi.
15	6	Convenerúntque Apóstoli, et senióres vidére de verbo hoc.
15	7	Cum autem magna conquisítio fíeret, surgens Petrus dixit ad eos: Viri fratres, vos scitis quóniam ab antíquis diébus Deus in nobis elégit, per os meum audíre gentes verbum Evangélii, et crédere.
15	8	Et qui novit corda Deus, testimónium perhíbuit, dans illis Spíritum sanctum, sicut et nobis,
15	9	et nihil discrévit inter nos et illos, fide puríficans corda eórum.
15	10	Nunc ergo quid tentátis Deum, impónere jugum super cervíces discipulórum, quod neque patres nostri, neque nos portáre potúimus?
15	11	Sed per grátiam Dómini Jesu Christi crédimus salvári, quemádmodum et illi.
15	12	Tácuit autem omnis multitúdo: et audiébant Bárnabam, et Paulum narrántes quanta Deus fecísset signa, et prodígia in géntibus per eos.
15	13	Et postquam tacuérunt, respóndit Jacóbus, dicens: Viri fratres, audíte me.
15	14	Simon narrávit quemádmodum primum Deus visitávit súmere ex géntibus pópulum nómini suo.
15	15	Et huic concórdant verba prophetárum: sicut scriptum est:
15	16	Post hæc revértar, et reædificábo tabernáculum David, quod décidit: et díruta ejus reædificábo, et érigam illud:
15	17	ut requírant céteri hóminum Dóminum, et omnes gentes, super quas invocátum est nomen meum, dicit Dóminus fáciens hæc.
15	18	Notum a sǽculo est Dómino opus suum.
15	19	Propter quod ego júdico non inquietári eos, qui ex géntibus convertúntur ad Deum,
15	20	sed scríbere ad eos ut abstíneant se a contaminatiónibus simulacrórum, et fornicatióne, et suffocátis, et sánguine.
15	21	Móyses enim a tempóribus antíquis habet in síngulis civitátibus qui eum prǽdicent in synagógis, ubi per omne sábbatum légitur.
15	22	Tunc plácuit Apóstolis, et senióribus cum omni Ecclésia elígere viros ex eis, et míttere Antiochíam cum Paulo, et Bárnaba, Judam, qui cognominabátur Bársabas, et Silam, viros primos in frátribus:
15	23	scribéntes per manus eórum: Apóstoli et senióres fratres, his, qui sunt Antiochíæ, et Sýriæ, et Cilíciæ, frátribus ex géntibus, salútem.
15	24	Quóniam audívimus quia quidam ex nobis exeúntes, turbavérunt vos verbis, everténtes ánimas vestras, quibus non mandávimus,
15	25	plácuit nobis colléctis in unum elígere viros, et míttere ad vos cum caríssimis nostris Bárnaba, et Paulo,
15	26	homínibus, qui tradidérunt ánimas suas pro nómine Dómini nostri Jesu Christi.
15	27	Mísimus ergo Judam, et Silam, qui et ipsi vobis verbis réferent éadem.
15	28	Visum est enim Spirítui sancto, et nobis nihil ultra impónere vobis óneris quam hæc necessária:
15	29	ut abstineátis vos ab immolátis simulacrórum, et sánguine, et suffocáto, et fornicatióne: a quibus custodiéntes vos, bene agétis. Valéte.
15	30	Illi ergo dimíssi, descendérunt Antiochíam: et congregáta multitúdine tradidérunt epístolam.
15	31	Quam cum legíssent, gavísi sunt super consolatióne.
15	32	Judas autem, et Silas, et ipsi cum essent prophétæ, verbo plúrimo consoláti sunt fratres, et confirmavérunt.
15	33	Facto autem ibi aliquánto témpore, dimíssi sunt cum pace a frátribus ad eos, qui míserant illos.
15	34	Visum est autem Silæ ibi remanére: Judas autem solus ábiit Jerúsalem.
15	35	Paulus autem, et Bárnabas demorabántur Antiochíæ docéntes, et evangelizántes cum áliis plúribus verbum Dómini.
15	36	Post áliquot autem dies, dixit ad Bárnabam Paulus: Reverténtes visitémus fratres per univérsas civitátes, in quibus prædicávimus verbum Dómini, quómodo se hábeant.
15	37	Bárnabas autem volébat secum assúmere et Joánnem, qui cognominabátur Marcus.
15	38	Paulus autem rogábat eum (ut qui discessísset ab eis de Pamphýlia, et non isset cum eis in opus) non debére récipi.
15	39	Facta est autem dissénsio, ita ut discéderent ab ínvicem, et Bárnabas quidem assúmpto Marco navigáret Cyprum.
15	40	Paulus vero elécto Sila proféctus est, tráditus grátiæ Dei a frátribus.
15	41	Perambulábat autem Sýriam, et Cilíciam, confírmans ecclésias: præcípiens custodíre præcépta Apostolórum, et seniórum.
16	1	Pervénit autem Derben et Lystram. Et ecce discípulus quidam erat ibi nómine Timótheus, fílius mulíeris Judǽæ fidélis, patre gentíli.
16	2	Huic testimónium bonum reddébant qui in Lystris erant, et Icónio fratres.
16	3	Hunc vóluit Paulus secum proficísci: et assúmens circumcídit eum propter Judǽos, qui erant in illis locis. Sciébant enim omnes quod pater ejus erat gentílis.
16	4	Cum autem pertransírent civitátes, tradébant eis custodíri dógmata, quæ erant decréta ab Apóstolis et senióribus, qui erant Jerosólymis.
16	5	Et ecclésiæ quidem confirmabántur fide, et abundábant número quotídie.
16	6	Transeúntes autem Phrýgiam, et Galátiæ regiónem, vetáti sunt a Spíritu sancto loqui verbum Dei in Asia.
16	7	Cum veníssent autem in Mýsiam, tentábant ire in Bithýniam: et non permísit eos Spíritus Jesu.
16	8	Cum autem pertransíssent Mýsiam, descendérunt Tróadem:
16	9	et vísio per noctem Paulo osténsa est: vir Mácedo quidam erat stans, et déprecans eum, et dicens: Tránsiens in Macedóniam, ádjuva nos.
16	10	Ut autem visum vidit, statim quæsívimus proficísci in Macedóniam, certi facti quod vocásset nos Deus evangelizáre eis.
16	11	Navigántes autem a Tróade, recto cursu vénimus Samothráciam, et sequénti die Neápolim:
16	12	et inde Philíppos, quæ est prima partis Macedóniæ cívitas, colónia. Erámus autem in hac urbe diébus áliquot, conferéntes.
16	13	Die autem sabbatórum egréssi sumus foras portam juxta flumen, ubi videbátur orátio esse: et sedéntes loquebámur muliéribus, quæ convénerant.
16	14	Et quædam múlier nómine Lýdia, purpurária civitátis Thyatirenórum, colens Deum, audívit: cujus Dóminus apéruit cor inténdere his, quæ dicebántur a Paulo.
16	15	Cum autem baptizáta esset, et domus ejus, deprecáta est, dicens: Si judicástis me fidélem Dómino esse, introíte in domum meam, et manéte. Et coégit nos.
16	16	Factum est autem eúntibus nobis ad oratiónem, puéllam quamdam habéntem spíritum pythónem obviáre nobis, quæ quæstum magnum præstábat dóminis suis divinándo.
16	17	Hæc subsecúta Paulum, et nos, clamábat dicens: Isti hómines servi Dei excélsi sunt, qui annúntiant vobis viam salútis.
16	18	Hoc autem faciébat multis diébus. Dolens autem Paulus, et convérsus, spirítui dixit: Præcípio tibi in nómine Jesu Christi exíre ab ea. Et éxiit eádem hora.
16	19	Vidéntes autem dómini ejus quia exívit spes quæstus eórum, apprehendéntes Paulum, et Silam perduxérunt in forum ad príncipes:
16	20	et offeréntes eos magistrátibus, dixérunt: Hi hómines contúrbant civitátem nostram, cum sint Judǽi:
16	21	et annúntiant morem, quem non licet nobis suscípere neque fácere, cum simus Románi.
16	22	Et cucúrrit plebs advérsus eos: et magistrátus, scissis túnicis eórum, jussérunt eos virgis cædi.
16	23	Et cum multas plagas eis imposuíssent, misérunt eos in cárcerem, præcipiéntes custódi ut diligénter custodíret eos.
16	24	Qui cum tale præcéptum accepísset, misit eos in interiórem cárcerem, et pedes eórum strinxit ligno.
16	25	Média autem nocte Paulus, et Silas orántes, laudábant Deum: et audiébant eos, qui in custódia erant.
16	26	Súbito vero terræmótus factus est magnus, ita ut moveréntur fundaménta cárceris. Et statim apérta sunt ómnia óstia: et universórum víncula solúta sunt.
16	27	Expergefáctus autem custos cárceris, et videns jánuas apértas cárceris, evagináto gládio volébat se interfícere, ǽstimans fugísse vinctos.
16	28	Clamávit autem Paulus voce magna, dicens: Nihil tibi mali féceris: univérsi enim hic sumus.
16	29	Petitóque lúmine, introgréssus est: et tremefáctus prócidit Paulo et Silæ ad pedes:
16	30	et prodúcens eos foras, ait: Dómini, quid me opórtet fácere, ut salvus fiam?
16	31	At illi dixérunt: Crede in Dóminum Jesum, et salvus eris tu, et domus tua.
16	32	Et locúti sunt ei verbum Dómini cum ómnibus, qui erant in domo ejus.
16	33	Et tollens eos in illa hora noctis, lavit plagas eórum: et baptizátus est ipse, et omnis domus ejus contínuo.
16	34	Cumque perduxísset eos in domum suam, appósuit eis mensam, et lætátus est cum omni domo sua credens Deo.
16	35	Et cum dies factus esset, misérunt magistrátus lictóres, dicéntes: Dimítte hómines illos.
16	36	Nuntiávit autem custos cárceris verba hæc Paulo: Quia misérunt magistrátus ut dimittámini: nunc ígitur exeúntes, ite in pace.
16	37	Paulus autem dixit eis: Cæsos nos públice, indemnátos hómines Romános, misérunt in cárcerem: et nunc occúlte nos ejíciunt? Non ita: sed véniant,
16	38	et ipsi nos ejíciant. Nuntiavérunt autem magistrátibus lictóres verba hæc. Timuerúntque audíto quod Románi essent:
16	39	et veniéntes deprecáti sunt eos, et educéntes rogábant ut egrederéntur de urbe.
16	40	Exeúntes autem de cárcere, introiérunt ad Lýdiam: et visis frátribus consoláti sunt eos, et profécti sunt.
17	1	Cum autem perambulássent Amphípolim, et Apollóniam, venérunt Thessalonícam, ubi erat synagóga Judæórum.
17	2	Secúndum consuetúdinem autem Paulus introívit ad eos, et per sábbata tria disserébat eis de Scriptúris,
17	3	adapériens et insínuans quia Christum opórtuit pati, et resúrgere a mórtuis: et quia hic est Jesus Christus, quem ego annúntio vobis.
17	4	Et quidam ex eis credidérunt, et adjúncti sunt Paulo, et Silæ, et de coléntibus, gentilibúsque multitúdo magna, et mulíeres nóbiles non paucæ.
17	5	Zelántes autem Judǽi, assumentésque de vulgo viros quosdam malos, et turba facta, concitavérunt civitátem: et assisténtes dómui Jasónis quærébant eos prodúcere in pópulum.
17	6	Et cum non inveníssent eos, trahébant Jasónem, et quosdam fratres ad príncipes civitátis, clamántes: Quóniam hi, qui urbem cóncitant, et huc venérunt,
17	7	quos suscépit Jason, et hi omnes contra decréta Cǽsaris fáciunt, regem álium dicéntes esse, Jesum.
17	8	Concitavérunt autem plebem, et príncipes civitátis audiéntes hæc.
17	9	Et accépta satisfactióne a Jasóne, et a céteris, dimisérunt eos.
17	10	Fratres vero conféstim per noctem dimisérunt Paulum, et Silam in Berœ́am. Qui cum veníssent, in synagógam Judæórum introiérunt.
17	11	Hi autem erant nobilióres eórum, qui sunt Thessalonícæ, qui suscepérunt verbum cum omni aviditáte, quotídie scrutántes Scriptúras, si hæc ita se habérent.
17	12	Et multi quidem credidérunt ex eis, et mulíerum gentílium honestárum, et viri non pauci.
17	13	Cum autem cognovíssent in Thessaloníca Judǽi, quia et Berœ́æ prædicátum est a Paulo verbum Dei, venérunt et illuc commovéntes, et turbántes multitúdinem.
17	14	Statímque tunc Paulum dimisérunt fratres, ut iret usque ad mare: Silas autem, et Timótheus remansérunt ibi.
17	15	Qui autem deducébant Paulum, perduxérunt eum usque Athénas, et accépto mandáto ab eo ad Silam, et Timótheum ut quam celériter venírent ad illum, profécti sunt.
17	16	Paulus autem cum Athénis eos exspectáret, incitabátur spíritus ejus in ipso, videns idololatríæ déditam civitátem.
17	17	Disputábat ígitur in synagóga cum Judǽis, et coléntibus, et in foro, per omnes dies ad eos, qui áderant.
17	18	Quidam autem Epicuréi, et Stóici philósophi disserébant cum eo, et quidam dicébant: Quid vult seminivérbius hic dícere? Alii vero: Novórum dæmoniórum vidétur annuntiátor esse: quia Jesum, et resurrectiónem annuntiábat eis.
17	19	Et apprehénsum eum ad Areópagum duxérunt, dicéntes: Póssumus scire quæ est hæc nova, quæ a te dícitur, doctrína?
17	20	Nova enim quædam infers áuribus nostris: vólumus ergo scire quidnam velint hæc esse.
17	21	(Atheniénses autem omnes, et ádvenæ hóspites, ad nihil áliud vacábant nisi aut dícere, aut audíre áliquid novi.)
17	22	Stans autem Paulus in médio Areópagi, ait: Viri Atheniénses, per ómnia quasi superstitiosióres vos vídeo.
17	23	Prætériens enim, et videns simulácra vestra, invéni et aram, in qua scriptum erat: Ignóto Deo. Quod ergo ignorántes cólitis, hoc ego annúntio vobis.
17	24	Deus, qui fecit mundum, et ómnia quæ in eo sunt, hic cæli et terræ cum sit Dóminus, non in manufáctis templis hábitat,
17	25	nec mánibus humánis cólitur índigens áliquo, cum ipse det ómnibus vitam, et inspiratiónem, et ómnia:
17	26	fecítque ex uno omne genus hóminum inhabitáre super univérsam fáciem terræ, defíniens statúta témpora, et términos habitatiónis eórum,
17	27	quǽrere Deum si forte attréctent eum, aut invéniant, quamvis non longe sit ab unoquóque nostrum.
17	28	In ipso enim vívimus, et movémur, et sumus: sicut et quidam vestrórum poëtárum dixérunt: Ipsíus enim et genus sumus.
17	29	Genus ergo cum simus Dei, non debémus æstimáre auro, aut argénto, aut lápidi, sculptúræ artis, et cogitatiónis hóminis, divínum esse símile.
17	30	Et témpora quidem hujus ignorántiæ despíciens Deus, nunc annúntiat homínibus ut omnes ubíque pœniténtiam agant,
17	31	eo quod státuit diem, in quo judicatúrus est orbem in æquitáte, in viro, in quo státuit, fidem præbens ómnibus, súscitans eum a mórtuis.
17	32	Cum audíssent autem resurrectiónem mortuórum, quidam quidem irridébant, quidam vero dixérunt: Audiémus te de hoc íterum.
17	33	Sic Paulus exívit de médio eórum.
17	34	Quidam vero viri adhæréntes ei, credidérunt: in quibus et Dionýsius Areopagíta, et múlier nómine Dámaris, et álii cum eis.
18	1	Post hæc egréssus ab Athénis, venit Corínthum:
18	2	et invéniens quemdam Judǽum nómine Aquilam, Pónticum génere, qui nuper vénerat ab Itália, et Priscíllam uxórem ejus (eo quod præcepísset Cláudius discédere omnes Judǽos a Roma), accéssit ad eos.
18	3	Et quia ejúsdem erat artis, manébat apud eos, et operabátur. (Erant autem scenofactóriæ artis.)
18	4	Et disputábat in synagóga per omne sábbatum, interpónens nomen Dómini Jesu: suadebátque Judǽis, et Græcis.
18	5	Cum veníssent autem de Macedónia Silas et Timótheus, instábat verbo Paulus, testíficans Judǽis esse Christum Jesum.
18	6	Contradicéntibus autem eis, et blasphemántibus, excútiens vestiménta sua, dixit ad eos: Sanguis vester super caput vestrum: mundus ego, ex hoc ad gentes vadam.
18	7	Et migrans inde, intrávit in domum cujúsdam, nómine Titi Justi, coléntis Deum, cujus domus erat conjúncta synagógæ.
18	8	Crispus autem archisynagógus crédidit Dómino cum omni domo sua: et multi Corinthiórum audiéntes credébant, et baptizabántur.
18	9	Dixit autem Dóminus nocte per visiónem Paulo: Noli timére, sed lóquere, et ne táceas:
18	10	propter quod ego sum tecum, et nemo apponétur tibi ut nóceat te: quóniam pópulus est mihi multus in hac civitáte.
18	11	Sedit autem ibi annum et sex menses, docens apud eos verbum Dei.
18	12	Gallióne autem procónsule Acháiæ, insurrexérunt uno ánimo Judǽi in Paulum, et adduxérunt eum ad tribúnal,
18	13	dicéntes: Quia contra legem hic persuádet homínibus cólere Deum.
18	14	Incipiénte autem Paulo aperíre os, dixit Gállio ad Judǽos: Si quidem esset iníquum áliquid aut fácinus péssimum, o viri Judǽi, recte vos sustinérem.
18	15	Si vero quæstiónes sunt de verbo, et nomínibus, et lege vestra, vos ipsi vidéritis: judex ego horum nolo esse.
18	16	Et minávit eos a tribunáli.
18	17	Apprehendéntes autem omnes Sósthenem príncipem synagógæ, percutiébant eum ante tribúnal: et nihil eórum Gallióni curæ erat.
18	18	Paulus vero cum adhuc sustinuísset dies multos, frátribus valefáciens, navigávit in Sýriam (et cum eo Priscílla, et Aquila), qui sibi totónderat in Cenchris caput: habébat enim votum.
18	19	Devenítque Ephesum, et illos ibi relíquit. Ipse vero ingréssus synagógam, disputábat cum Judǽis.
18	20	Rogántibus autem eis ut amplióri témpore manéret, non consénsit,
18	21	sed valefáciens, et dicens: Iterum revértar ad vos, Deo volénte: proféctus est ab Epheso.
18	22	Et descéndens Cæsaréam, ascéndit, et salutávit Ecclésiam, et descéndit Antiochíam.
18	23	Et facto ibi aliquánto témpore proféctus est, perámbulans ex órdine Galáticam regiónem, et Phrýgiam, confírmans omnes discípulos.
18	24	Judǽus autem quidam, Apóllo nómine, Alexandrínus génere, vir éloquens, devénit Ephesum, potens in Scriptúris.
18	25	Hic erat edóctus viam Dómini: et fervens spíritu loquebátur, et docébat diligénter ea, quæ sunt Jesu, sciens tantum baptísma Joánnis.
18	26	Hic ergo cœpit fiduciáliter ágere in synagóga. Quem cum audíssent Priscílla et Aquila, assumpsérunt eum, et diligéntius exposuérunt ei viam Dómini.
18	27	Cum autem vellet ire Acháiam, exhortáti fratres, scripsérunt discípulis ut suscíperent eum. Qui cum venísset, cóntulit multum his, qui credíderant.
18	28	Veheménter enim Judǽos revincébat públice, osténdens per Scriptúras, esse Christum Jesum.
19	1	Factum est autem cum Apóllo esset Corínthi, ut Paulus peragrátis superióribus pártibus veníret Ephesum, et inveníret quosdam discípulos:
19	2	dixítque ad eos: Si Spíritum sanctum accepístis credéntes? At illi dixérunt ad eum: Sed neque si Spíritus sanctus est, audívimus.
19	3	Ille vero ait: In quo ergo baptizáti estis? Qui dixérunt: In Joánnis baptísmate.
19	4	Dixit autem Paulus: Joánnes baptizávit baptísmo pœniténtiæ pópulum, dicens: In eum, qui ventúrus esset post ipsum, ut créderent, hoc est, in Jesum.
19	5	His audítis, baptizáti sunt in nómine Dómini Jesu.
19	6	Et cum imposuísset illis manus Paulus, venit Spíritus sanctus super eos, et loquebántur linguis, et prophetábant.
19	7	Erant autem omnes viri fere duódecim.
19	8	Introgréssus autem synagógam, cum fidúcia loquebátur per tres menses, dísputans, et suadens de regno Dei.
19	9	Cum autem quidam induraréntur, et non créderent, maledicéntes viam Dómini coram multitúdine, discédens ab eis, segregávit discípulos, quotídie dísputans in schola tyránni cujúsdam.
19	10	Hoc autem factum est per biénnium, ita ut omnes, qui habitábant in Asia audírent verbum Dómini, Judǽi atque gentíles.
19	11	Virtutésque non quáslibet faciébat Deus per manum Pauli,
19	12	ita ut étiam super lánguidos deferréntur a córpore ejus sudária et semicínctia, et recedébant ab eis languóres, et spíritus nequam egrediebántur.
19	13	Tentavérunt autem quidam et de circumeúntibus Judǽis exorcístis, invocáre super eos, qui habébant spíritus malos nomen Dómini Jesu, dicéntes: Adjúro vos per Jesum, quem Paulus prǽdicat.
19	14	Erant autem quidam Judǽi, Scevæ príncipis sacerdótum septem fílii, qui hoc faciébant.
19	15	Respóndens autem spíritus nequam dixit eis: Jesum novi, et Paulum scio: vos autem qui estis?
19	16	Et insíliens in eos homo, in quo erat dæmónium péssimum, et dominátus ambórum, inváluit contra eos, ita ut nudi, et vulneráti effúgerent de domo illa.
19	17	Hoc autem notum factum est ómnibus Judǽis, atque gentílibus, qui habitábant Ephesi: et cécidit timor super omnes illos, et magnificabátur nomen Dómini Jesu.
19	18	Multíque credéntium veniébant confiténtes, et annuntiántes actus suos.
19	19	Multi autem ex eis, qui fúerant curiósa sectáti, contulérunt libros, et combussérunt coram ómnibus: et computátis prétiis illórum, invenérunt pecúniam denariórum quinquagínta míllium.
19	20	Ita fórtiter crescébat verbum Dei, et confirmabátur.
19	21	His autem explétis, propósuit Paulus in Spíritu, tránsita Macedónia et Acháia, ire Jerosólymam, dicens: Quóniam postquam fúero ibi, opórtet me et Romam vidére.
19	22	Mittens autem in Macedóniam duos ex ministrántibus sibi, Timótheum, et Erástum, ipse remánsit ad tempus in Asia.
19	23	Facta est autem illo témpore turbátio non mínima de via Dómini.
19	24	Demétrius enim quidam nómine, argentárius, fáciens ædes argénteas Diánæ, præstábat artifícibus non módicum quæstum:
19	25	quos cónvocans, et eos, qui hujúsmodi erant opífices, dixit: Viri, scitis quia de hoc artifício est nobis acquisítio:
19	26	et vidétis, et audítis quia non solum Ephesi, sed pene totíus Asiæ, Paulus hic suadens avértit multam turbam, dicens: Quóniam non sunt dii, qui mánibus fiunt.
19	27	Non solum autem hæc periclitábitur nobis pars in redargutiónem veníre, sed et magnæ Diánæ templum in níhilum reputábitur, sed et déstrui incípiet majéstas ejus, quam tota Asia, et orbis colit.
19	28	His audítis, repléti sunt ira, et exclamavérunt dicéntes: Magna Diána Ephesiórum.
19	29	Et impléta est cívitas confusióne, et ímpetum fecérunt uno ánimo in theátrum, rapto Gáio, et Aristárcho Macedónibus, comítibus Pauli.
19	30	Paulo autem volénte intráre in pópulum, non permisérunt discípuli.
19	31	Quidam autem et de Asiæ princípibus, qui erant amíci ejus, misérunt ad eum rogántes ne se daret in theátrum:
19	32	álii autem áliud clamábant. Erat enim ecclésia confúsa: et plures nesciébant qua ex causa conveníssent.
19	33	De turba autem detraxérunt Alexándrum, propelléntibus eum Judǽis. Alexánder autem manu siléntio postuláto, volébat réddere ratiónem pópulo.
19	34	Quem ut cognovérunt Judǽum esse, vox facta una est ómnium, quasi per horas duas clamántium: Magna Diána Ephesiórum.
19	35	Et cum sedásset scriba turbas, dixit: Viri Ephésii, quis enim est hóminum, qui nésciat Ephesiórum civitátem cultrícem esse magnæ Diánæ, Jovísque prolis?
19	36	Cum ergo his contradíci non possit, opórtet vos sedátos esse, et nihil témere ágere.
19	37	Adduxístis enim hómines istos, neque sacrílegos, neque blasphemántes deam vestram.
19	38	Quod si Demétrius, et qui cum eo sunt artífices, habent advérsus áliquem causam, convéntus forénses agúntur, et procónsules sunt, accúsent ínvicem.
19	39	Si quid autem altérius rei quǽritis, in legítima ecclésia póterit absólvi.
19	40	Nam et periclitámur árgui seditiónis hodiérnæ: cum nullus obnóxius sit (de quo possímus réddere ratiónem) concúrsus istíus. Et cum hæc dixísset, dimísit ecclésiam.
20	1	Postquam autem cessávit tumúltus, vocátis Paulus discípulis, et exhortátus eos, valedíxit, et proféctus est ut iret in Macedóniam.
20	2	Cum autem perambulásset partes illas, et exhortátus eos fuísset multo sermóne, venit ad Grǽciam:
20	3	ubi cum fecísset menses tres, factæ sunt illi insídiæ a Judǽis navigatúro in Sýriam: habuítque consílium ut reverterétur per Macedóniam.
20	4	Comitátus est autem eum Sópater Pyrrhi Berœénsis, Thessalonicénsium vero Aristárchus, et Secúndus, et Gaius Derbeus, et Timótheus: Asiáni vero Týchicus et Tróphimus.
20	5	Hi cum præcessíssent, sustinuérunt nos Tróade:
20	6	nos vero navigávimus post dies azymórum a Philíppis, et vénimus ad eos Tróadem in diébus quinque, ubi demoráti sumus diébus septem.
20	7	Una autem sábbati cum convenissémus ad frangéndum panem, Paulus disputábat cum eis profectúrus in crástinum, protraxítque sermónem usque in médiam noctem.
20	8	Erant autem lámpades copiósæ in cœnáculo, ubi erámus congregáti.
20	9	Sedens autem quidam adoléscens nómine Eútychus super fenéstram, cum mergerétur somno gravi, disputánte diu Paulo, ductus somno cécidit de tértio cœnáculo deórsum, et sublátus est mórtuus.
20	10	Ad quem cum descendísset Paulus, incúbuit super eum: et compléxus dixit: Nolíte turbári, ánima enim ipsíus in ipso est.
20	11	Ascéndens autem, frangénsque panem, et gustans, satísque allocútus usque in lucem, sic proféctus est.
20	12	Adduxérunt autem púerum vivéntem, et consoláti sunt non mínime.
20	13	Nos autem ascendéntes navem, navigávimus in Asson, inde susceptúri Paulum: sic enim disposúerat ipse per terram iter factúrus.
20	14	Cum autem convenísset nos in Asson, assúmpto eo, vénimus Mitylénen.
20	15	Et inde navigántes, sequénti die vénimus contra Chium, et ália applicúimus Samum, et sequénti die vénimus Milétum.
20	16	Proposúerat enim Paulus transnavigáre Ephesum, ne qua mora illi fíeret in Asia. Festinábat enim, si possíbile sibi esset, ut diem Pentecóstes fáceret Jerosólymis.
20	17	A Miléto autem mittens Ephesum, vocávit majóres natu ecclésiæ.
20	18	Qui cum veníssent ad eum, et simul essent, dixit eis: Vos scitis a prima die, qua ingréssus sum in Asiam, quáliter vobíscum per omne tempus fúerim,
20	19	sérviens Dómino cum omni humilitáte, et lácrymis, et tentatiónibus, quæ mihi accidérunt ex insídiis Judæórum:
20	20	quómodo nihil subtráxerim utílium, quóminus annuntiárem vobis, et docérem vos públice, et per domos,
20	21	testíficans Judǽis, atque gentílibus in Deum pœniténtiam, et fidem in Dóminum nostrum Jesum Christum.
20	22	Et nunc ecce alligátus ego spíritu, vado in Jerúsalem: quæ in ea ventúra sint mihi, ignórans:
20	23	nisi quod Spíritus sanctus per omnes civitátes mihi protestátur, dicens quóniam víncula, et tribulatiónes Jerosólymis me manent.
20	24	Sed nihil horum véreor: nec fácio ánimam meam pretiosiórem quam me, dúmmodo consúmmem cursum meum, et ministérium verbi, quod accépi a Dómino Jesu, testificári Evangélium grátiæ Dei.
20	25	Et nunc ecce ego scio quia ámplius non vidébitis fáciem meam vos omnes, per quos transívi prǽdicans regnum Dei.
20	26	Quaprópter contéstor vos hodiérna die, quia mundus sum a sánguine ómnium.
20	27	Non enim subterfúgi, quóminus annuntiárem omne consílium Dei vobis.
20	28	Atténdite vobis, et univérso gregi, in quo vos Spíritus sanctus pósuit epíscopos régere Ecclésiam Dei, quam acquisívit sánguine suo.
20	29	Ego scio quóniam intrábunt post discessiónem meam lupi rapáces in vos, non parcéntes gregi.
20	30	Et ex vobis ipsis exsúrgent viri loquéntes pervérsa, ut abdúcant discípulos post se.
20	31	Propter quod vigiláte, memória retinéntes, quóniam per triénnium nocte et die non cessávi, cum lácrymis monens unumquémque vestrum.
20	32	Et nunc comméndo vos Deo, et verbo grátiæ ipsíus, qui potens est ædificáre, et dare hereditátem in sanctificátis ómnibus.
20	33	Argéntum, et aurum, aut vestem nullíus concupívi, sicut
20	34	ipsi scitis: quóniam ad ea, quæ mihi opus erant, et his, qui mecum sunt, ministravérunt manus istæ.
20	35	Omnia osténdi vobis, quóniam sic laborántes, opórtet suscípere infírmos, ac meminísse verbi Dómini Jesu, quóniam ipse dixit: Beátius est magis dare, quam accípere.
20	36	Et cum hæc dixísset, pósitis génibus suis orávit cum ómnibus illis.
20	37	Magnus autem fletus factus est ómnium: et procumbéntes super collum Pauli, osculabántur eum,
20	38	doléntes máxime in verbo, quod díxerat, quóniam ámplius fáciem ejus non essent visúri. Et deducébant eum ad navem.
21	1	Cum autem factum esset ut navigarémus abstrácti ab eis, recto cursu vénimus Coum, et sequénti die Rhodum, et inde Pátaram.
21	2	Et cum invenissémus navem transfretántem in Phœnícen, ascendéntes navigávimus.
21	3	Cum apparuissémus autem Cypro, relinquéntes eam ad sinístram, navigávimus in Sýriam, et vénimus Tyrum: ibi enim navis expositúra erat onus.
21	4	Invéntis autem discípulis, mánsimus ibi diébus septem: qui Paulo dicébant per Spíritum ne ascénderet Jerosólymam.
21	5	Et explétis diébus, profécti ibámus, deducéntibus nos ómnibus cum uxóribus, et fíliis usque foras civitátem: et pósitis génibus in líttore, orávimus.
21	6	Et cum valefecissémus ínvicem, ascéndimus navem: illi autem rediérunt in sua.
21	7	Nos vero navigatióne expléta a Tyro descéndimus Ptolemáidam: et salutátis frátribus, mánsimus die una apud illos.
21	8	Alia autem die profécti, vénimus Cæsaréam. Et intrántes domum Philíppi evangelístæ, qui erat unus de septem, mánsimus apud eum.
21	9	Huic autem erant quátuor fíliæ vírgines prophetántes.
21	10	Et cum morarémur per dies áliquot, supervénit quidam a Judǽa prophéta, nómine Agabus.
21	11	Is cum venísset ad nos, tulit zonam Pauli: et álligans sibi pedes, et manus, dixit: Hæc dicit Spíritus sanctus: Virum, cujus est zona hæc, sic alligábunt in Jerúsalem Judǽi, et tradent in manus géntium.
21	12	Quod cum audissémus, rogabámus nos, et qui loci illíus erant, ne ascénderet Jerosólymam.
21	13	Tunc respóndit Paulus, et dixit: Quid fácitis flentes, et affligéntes cor meum? Ego enim non solum alligári, sed et mori in Jerúsalem parátus sum propter nomen Dómini Jesu.
21	14	Et cum ei suadére non possémus, quiévimus, dicéntes: Dómini volúntas fiat.
21	15	Post dies autem istos, præparáti ascendebámus in Jerúsalem.
21	16	Venérunt autem et ex discípulis a Cæsaréa nobíscum, adducéntes secum apud quem hospitarémur Mnasónem quemdam Cýprium, antíquum discípulum.
21	17	Et cum venissémus Jerosólymam, libénter excepérunt nos fratres.
21	18	Sequénti autem die introíbat Paulus nobíscum ad Jacóbum, omnésque collécti sunt senióres.
21	19	Quos cum salutásset, narrábat per síngula, quæ Deus fecísset in géntibus per ministérium ipsíus.
21	20	At illi cum audíssent, magnificábant Deum, dixerúntque ei: Vides frater, quot míllia sunt in Judǽis, qui credidérunt, et omnes æmulatóres sunt legis.
21	21	Audiérunt autem de te quia discessiónem dóceas a Móyse eórum, qui per gentes sunt, Judæórum: dicens non debére eos circumcídere fílios suos, neque secúndum consuetúdinem íngredi.
21	22	Quid ergo est? útique opórtet conveníre multitúdinem: áudient enim te supervenísse.
21	23	Hoc ergo fac quod tibi dícimus: Sunt nobis viri quátuor, votum habéntes super se.
21	24	His assúmptis, sanctífica te cum illis: et impénde in illis ut radant cápita: et scient omnes, quia quæ de te audiérunt, falsa sunt, sed ámbulas et ipse custódiens legem.
21	25	De his autem, qui credidérunt ex géntibus, nos scrípsimus, judicántes ut abstíneant se ab idólis immoláto, et sánguine, et suffocáto, et fornicatióne.
21	26	Tunc Paulus, assúmptis viris, póstera die purificátus cum illis intrávit in templum, annúntians expletiónem diérum purificatiónis, donec offerrétur pro unoquóque eórum oblátio.
21	27	Dum autem septem dies consummaréntur, hi, qui de Asia erant Judǽi, cum vidíssent eum in templo, concitavérunt omnem pópulum, et injecérunt ei manus, clamántes:
21	28	Viri Israëlítæ, adjuváte: hic est homo, qui advérsus pópulum, et legem, et locum hunc, omnes ubíque docens, ínsuper et gentíles indúxit in templum, et violávit sanctum locum istum.
21	29	Víderant enim Tróphimum Ephésium in civitáte cum ipso, quem æstimavérunt quóniam in templum introduxísset Paulus.
21	30	Commotáque est cívitas tota, et facta est concúrsio pópuli. Et apprehendéntes Paulum, trahébant eum extra templum: et statim clausæ sunt jánuæ.
21	31	Quæréntibus autem eum occídere, nuntiátum est tribúno cohórtis quia tota confúnditur Jerúsalem.
21	32	Qui statim assúmptis milítibus, et centuriónibus, decúrrit ad illos. Qui cum vidíssent tribúnum, et mílites, cessavérunt percútere Paulum.
21	33	Tunc accédens tribúnus apprehéndit eum, et jussit eum alligári caténis duábus: et interrogábat quis esset, et quid fecísset.
21	34	Alii autem áliud clamábant in turba. Et cum non posset certum cognóscere præ tumúltu, jussit duci eum in castra.
21	35	Et cum venísset ad gradus, cóntigit ut portarétur a milítibus propter vim pópuli.
21	36	Sequebátur enim multitúdo pópuli, clamans: Tolle eum.
21	37	Et cum cœpísset indúci in castra Paulus, dicit tribúno: Si licet mihi loqui áliquid ad te? Qui dixit: Græce nosti?
21	38	Nonne tu es Ægýptius, qui ante hos dies tumúltum concitásti, et eduxísti in desértum quátuor míllia virórum sicariórum?
21	39	Et dixit ad eum Paulus: Ego homo sum quidem Judǽus a Tarso Cilíciæ, non ignótæ civitátis múniceps. Rogo autem te, permítte mihi loqui ad pópulum.
21	40	Et cum ille permisísset, Paulus stans in grádibus, ánnuit manu ad plebem, et magno siléntio facto, allocútus est lingua Hebrǽa, dicens:
22	1	Viri fratres, et patres, audíte quam ad vos nunc reddo ratiónem.
22	2	Cum audíssent autem quia Hebrǽa lingua loquerétur ad illos, magis præstitérunt siléntium.
22	3	Et dicit: Ego sum vir Judǽus, natus in Tarso Cilíciæ, nutrítus autem in ista civitáte, secus pedes Gamáliel erudítus juxta veritátem patérnæ legis, æmulátor legis, sicut et vos omnes estis hódie:
22	4	qui hanc viam persecútus sum usque ad mortem, álligans et tradens in custódias viros ac mulíeres,
22	5	sicut princeps sacerdótum mihi testimónium reddit, et omnes majóres natu: a quibus et epístolas accípiens, ad fratres Damáscum pergébam, ut addúcerem inde vinctos in Jerúsalem ut puniréntur.
22	6	Factum est autem, eúnte me, et appropinquánte Damásco média die, súbito de cælo circumfúlsit me lux copiósa:
22	7	et décidens in terram, audívi vocem dicéntem mihi: Saule, Saule, quid me perséqueris?
22	8	Ego autem respóndi: Quis es, Dómine? Dixítque ad me: Ego sum Jesus Nazarénus, quem tu perséqueris.
22	9	Et qui mecum erant, lumen quidem vidérunt, vocem autem non audiérunt ejus, qui loquebátur mecum.
22	10	Et dixi: Quid fáciam, Dómine? Dóminus autem dixit ad me: Surgens vade Damáscum: et ibi tibi dicétur de ómnibus, quæ te opórteat fácere.
22	11	Et cum non vidérem præ claritáte lúminis illíus, ad manum dedúctus a comítibus, veni Damáscum.
22	12	Ananías autem quidam vir secúndum legem, testimónium habens ab ómnibus cohabitántibus Judǽis,
22	13	véniens ad me, et astans dixit mihi: Saule frater réspice. Et ego eádem hora respéxi in eum.
22	14	At ille dixit: Deus patrum nostrórum præordinávit te, ut cognósceres voluntátem ejus, et vidéres justum, et audíres vocem ex ore ejus:
22	15	quia eris testis illíus ad omnes hómines eórum, quæ vidísti, et audísti.
22	16	Et nunc quid moráris? Exsúrge, et baptizáre, et áblue peccáta tua, invocáto nómine ipsíus.
22	17	Factum est autem reverténti mihi in Jerúsalem, et oránti in templo, fíeri me in stupóre mentis,
22	18	et vidére illum dicéntem mihi: Festína, et exi velóciter ex Jerúsalem: quóniam non recípient testimónium tuum de me.
22	19	Et ego dixi: Dómine ipsi sciunt quia ego eram conclúdens in cárcerem, et cædens per synagógas eos, qui credébant in te:
22	20	et cum funderétur sanguis Stéphani testis tui, ego astábam, et consentiébam, et custodiébam vestiménta interficiéntium illum.
22	21	Et dixit ad me: Vade, quóniam ego in natiónes longe mittam te.
22	22	Audiébant autem eum usque ad hoc verbum, et levavérunt vocem suam, dicéntes: Tolle de terra hujúsmodi: non enim fas est eum vívere.
22	23	Vociferántibus autem eis, et projiciéntibus vestiménta sua, et púlverem jactántibus in áerem,
22	24	jussit tribúnus indúci eum in castra, et flagéllis cædi, et torquéri eum, ut sciret propter quam causam sic acclamárent ei.
22	25	Et cum astrinxíssent eum loris, dicit astánti sibi centurióni Paulus: Si hóminem Románum et indemnátum licet vobis flagelláre?
22	26	Quo audíto, centúrio accéssit ad tribúnum, et nuntiávit ei, dicens: Quid actúrus es? hic enim homo civis Románus est.
22	27	Accédens autem tribúnus, dixit illi: Dic mihi si tu Románus es? At ille dixit: Etiam.
22	28	Et respóndit tribúnus: Ego multa summa civilitátem hanc consecútus sum. Et Paulus ait: Ego autem et natus sum.
22	29	Prótinus ergo discessérunt ab illo, qui eum tortúri erant. Tribúnus quoque tímuit postquam rescívit, quia civis Románus esset, et quia alligásset eum.
22	30	Póstera autem die volens scire diligéntius qua ex causa accusarétur a Judǽis, solvit eum, et jussit sacerdótes conveníre, et omne concílium: et prodúcens Paulum, státuit inter illos.
23	1	Inténdens autem in concílium Paulus, ait: Viri fratres, ego omni consciéntia bona conversátus sum ante Deum usque in hodiérnum diem.
23	2	Princeps autem sacerdótum Ananías præcépit astántibus sibi percútere os ejus.
23	3	Tunc Paulus dixit ad eum: Percútiet te Deus, páries dealbáte. Et tu sedens júdicas me secúndum legem, et contra legem jubes me pércuti?
23	4	Et qui astábant dixérunt: Summum sacerdótem Dei maledícis?
23	5	Dixit autem Paulus: Nesciébam fratres quia princeps est sacerdótum. Scriptum est enim: Príncipem pópuli tui non maledíces.
23	6	Sciens autem Paulus quia una pars esset Sadducæórum, et áltera Pharisæórum, exclamávit in concílio: Viri fratres, ego Pharisǽus sum, fílius Pharisæórum, de spe et resurrectióne mortuórum ego júdicor.
23	7	Et cum hæc dixísset, facta est dissénsio inter Pharisǽos, et Sadducǽos, et solúta est multitúdo.
23	8	Sadducǽi enim dicunt non esse resurrectiónem, neque ángelum, neque spíritum: Pharisǽi autem útraque confiténtur.
23	9	Factus est autem clamor magnus. Et surgéntes quidam Pharisæórum, pugnábant, dicéntes: Nihil mali invenímus in hómine isto: quid si spíritus locútus est ei, aut ángelus?
23	10	Et cum magna dissénsio facta esset, timens tribúnus ne discerperétur Paulus ab ipsis, jussit mílites descéndere, et rápere eum de médio eórum, ac dedúcere eum in castra.
23	11	Sequénti autem nocte assístens ei Dóminus, ait: Constans esto: sicut enim testificátus es de me in Jerúsalem, sic te opórtet et Romæ testificári.
23	12	Facta autem die collegérunt se quidam ex Judǽis, et devovérunt se dicéntes, neque manducatúros, neque bibitúros donec occíderent Paulum.
23	13	Erant autem plus quam quadragínta viri, qui hanc conjuratiónem fécerant:
23	14	qui accessérunt ad príncipes sacerdótum, et senióres, et dixérunt: Devotióne devóvimus nos nihil gustatúros, donec occidámus Paulum.
23	15	Nunc ergo vos notum fácite tribúno cum concílio, ut prodúcat illum ad vos, tamquam áliquid cértius cognitúri de eo. Nos vero priúsquam apprópiet, paráti sumus interfícere illum.
23	16	Quod cum audísset fílius soróris Pauli insídias, venit, et intrávit in castra, nuntiavítque Paulo.
23	17	Vocans autem Paulus ad se unum ex centuriónibus, ait: Adolescéntem hunc perduc ad tribúnum, habet enim áliquid indicáre illi.
23	18	Et ille quidem assúmens eum duxit ad tribúnum, et ait: Vinctus Paulus rogávit me hunc adolescéntem perdúcere ad te, habéntem áliquid loqui tibi.
23	19	Apprehéndens autem tribúnus manum illíus, secéssit cum eo seórsum, et interrogávit illum: Quid est, quod habes indicáre mihi?
23	20	Ille autem dixit: Judǽis convénit rogáre te, ut crástina die prodúcas Paulum in concílium, quasi áliquid cértius inquisitúri sint de illo:
23	21	tu vero ne credíderis illis: insidiántur enim ei ex eis viri ámplius quam quadragínta, qui se devovérunt non manducáre, neque bíbere donec interfíciant eum: et nunc paráti sunt, exspectántes promíssum tuum.
23	22	Tribúnus ígitur dimísit adolescéntem, præcípiens ne cui loquerétur quóniam hæc nota sibi fecísset.
23	23	Et vocátis duóbus centuriónibus, dixit illis: Paráte mílites ducéntos ut eant usque Cæsaréam, et équites septuagínta, et lanceários ducéntos a tértia hora noctis:
23	24	et juménta præparáte ut imponéntes Paulum, salvum perdúcerent ad Felícem prǽsidem.
23	25	(Tímuit enim ne forte ráperent eum Judǽi, et occíderent, et ipse póstea calúmniam sustinéret, tamquam acceptúrus pecúniam.)
23	26	Scribens epístolam continéntem hæc: Cláudius Lýsias óptimo prǽsidi Felíci, salútem.
23	27	Virum hunc comprehénsum a Judǽis, et incipiéntem intérfici ab eis, supervéniens cum exércitu erípui, cógnito quia Románus est.
23	28	Volénsque scire causam, quam objiciébant illi, dedúxi eum in concílium eórum.
23	29	Quem invéni accusári de quæstiónibus legis ipsórum, nihil vero dignum morte aut vínculis habéntem críminis.
23	30	Et cum mihi perlátum esset de insídiis, quas paráverant illi, misi eum ad te, denúntians et accusatóribus ut dicant apud te. Vale.
23	31	Mílites ergo secúndum præcéptum sibi assuméntes Paulum, duxérunt per noctem in Antipátridem.
23	32	Et póstera die dimíssis equítibus ut cum eo irent, revérsi sunt ad castra.
23	33	Qui cum veníssent Cæsaréam, et tradidíssent epístolam prǽsidi, statuérunt ante illum et Paulum.
23	34	Cum legísset autem, et interrogásset de qua província esset, et cognóscens quia de Cilícia:
23	35	Audiam te, inquit, cum accusatóres tui vénerint. Jussítque in prætório Heródis custodíri eum.
24	1	Post quinque autem dies descéndit princeps sacerdótum Ananías, cum senióribus quibúsdam, et Tertúllo quodam oratóre, qui adiérunt prǽsidem advérsus Paulum.
24	2	Et citáto Paulo cœpit accusáre Tertúllus, dicens: Cum in multa pace agámus per te, et multa corrigántur per tuam providéntiam,
24	3	semper et ubíque suscípimus, óptime Felix, cum omni gratiárum actióne.
24	4	Ne diútius autem te prótraham, oro, bréviter áudias nos pro tua cleméntia.
24	5	Invénimus hunc hóminem pestíferum, et concitántem seditiónes ómnibus Judǽis in univérso orbe, et auctórem seditiónis sectæ Nazarenórum:
24	6	qui étiam templum violáre conátus est, quem et apprehénsum volúimus secúndum legem nostram judicáre.
24	7	Supervéniens autem tribúnus Lýsias, cum vi magna erípuit eum de mánibus nostris,
24	8	jubens accusatóres ejus ad te veníre: a quo póteris ipse júdicans, de ómnibus istis cognóscere, de quibus nos accusámus eum.
24	9	Adjecérunt autem et Judǽi, dicéntes hæc ita se habére.
24	10	Respóndit autem Paulus (annuénte sibi prǽside dícere): Ex multis annis te esse júdicem genti huic sciens, bono ánimo pro me satisfáciam.
24	11	Potes enim cognóscere quia non plus sunt mihi dies quam duódecim, ex quo ascéndi adoráre in Jerúsalem:
24	12	et neque in templo invenérunt me cum áliquo disputántem, aut concúrsum faciéntem turbæ, neque in synagógis,
24	13	neque in civitáte: neque probáre possunt tibi de quibus nunc me accúsant.
24	14	Confíteor autem hoc tibi, quod secúndum sectam, quam dicunt hǽresim, sic desérvio Patri, et Deo meo, credens ómnibus, quæ in lege, et prophétis scripta sunt:
24	15	spem habens in Deum, quam et hi ipsi exspéctant, resurrectiónem futúram justórum, et iniquórum.
24	16	In hoc et ipse stúdeo sine offendículo consciéntiam habére ad Deum, et ad hómines semper.
24	17	Post annos autem plures eleemósynas factúrus in gentem meam, veni, et oblatiónes, et vota,
24	18	in quibus invenérunt me purificátum in templo: non cum turba, neque cum tumúltu.
24	19	Quidam autem ex Asia Judǽi, quos oportébat apud te præsto esse, et accusáre si quid habérent advérsum me:
24	20	aut hi ipsi dicant si quid invenérunt in me iniquitátis cum stem in concílio,
24	21	nisi de una hac solúmmodo voce, qua clamávi inter eos stans: Quóniam de resurrectióne mortuórum ego júdicor hódie a vobis.
24	22	Dístulit autem illos Felix, certíssime sciens de via hac, dicens: Cum tribúnus Lýsias descénderit, áudiam vos.
24	23	Jussítque centurióni custodíre eum, et habére réquiem, nec quemquam de suis prohibére ministráre ei.
24	24	Post áliquot autem dies véniens Felix cum Drusílla uxóre sua, quæ erat Judǽa, vocávit Paulum, et audívit ab eo fidem, quæ est in Christum Jesum.
24	25	Disputánte autem illo de justítia, et castitáte, et de judício futúro, tremefáctus Felix, respóndit: Quod nunc áttinet, vade: témpore autem opportúno accérsam te:
24	26	simul et sperans quod pecúnia ei darétur a Paulo, propter quod et frequénter accérsens eum, loquebátur cum eo.
24	27	Biénnio autem expléto, accépit successórem Felix Pórtium Festum. Volens autem grátiam præstáre Judǽis Felix, relíquit Paulum vinctum.
25	1	Festus ergo cum venísset in provínciam, post tríduum ascéndit Jerosólymam a Cæsaréa.
25	2	Adierúntque eum príncipes sacerdótum, et primi Judæórum advérsus Paulum: et rogábant eum,
25	3	postulántes grátiam advérsus eum, ut jubéret perdúci eum in Jerúsalem, insídias tendéntes ut interfícerent eum in via.
25	4	Festus autem respóndit servári Paulum in Cæsaréa: se autem matúrius profectúrum.
25	5	Qui ergo in vobis, ait, poténtes sunt, descendéntes simul, si quod est in viro crimen, accúsent eum.
25	6	Demorátus autem inter eos dies non ámplius quam octo, aut decem, descéndit Cæsaréam, et áltera die sedit pro tribunáli, et jussit Paulum addúci.
25	7	Qui cum perdúctus esset, circumstetérunt eum, qui ab Jerosólyma descénderant Judǽi, multas, et graves causas objiciéntes, quas non póterant probáre:
25	8	Paulo ratiónem reddénte: Quóniam neque in legem Judæórum, neque in templum, neque in Cǽsarem quidquam peccávi.
25	9	Festus autem volens grátiam præstáre Judǽis, respóndens Paulo, dixit: Vis Jerosólymam ascéndere, et ibi de his judicári apud me?
25	10	Dixit autem Paulus: Ad tribúnal Cǽsaris sto: ibi me opórtet judicári: Judǽis non nócui, sicut tu mélius nosti.
25	11	Si enim nócui, aut dignum morte áliquid feci, non recúso mori: si vero nihil est eórum, quæ hi accúsant me, nemo potest me illis donáre. Cǽsarem appéllo.
25	12	Tunc Festus cum concílio locútus, respóndit: Cǽsarem appellásti? ad Cǽsarem ibis.
25	13	Et cum dies áliquot transácti essent, Agríppa rex, et Berníce descendérunt Cæsaréam ad salutándum Festum.
25	14	Et cum dies plures ibi demoraréntur, Festus regi indicávit de Paulo, dicens: Vir quidam est derelíctus a Felíce vinctus,
25	15	de quo cum essem Jerosólymis, adiérunt me príncipes sacerdótum, et senióres Judæórum, postulántes advérsus illum damnatiónem.
25	16	Ad quos respóndi: Quia non est Románis consuetúdo damnáre áliquem hóminem priúsquam is, qui accusátur, præséntes hábeat accusatóres, locúmque defendéndi accípiat ad abluénda crímina.
25	17	Cum ergo huc conveníssent sine ulla dilatióne, sequénti die sedens pro tribunáli, jussi addúci virum.
25	18	De quo, cum stetíssent accusatóres, nullam causam deferébant, de quibus ego suspicábar malum.
25	19	Quæstiónes vero quasdam de sua superstitióne habébant advérsus eum, et de quodam Jesu defúncto, quem affirmábat Paulus vívere.
25	20	Hǽsitans autem ego de hujúsmodi quæstióne, dicébam si vellet ire Jerosólymam, et ibi judicári de istis.
25	21	Paulo autem appellánte ut servarétur ad Augústi cognitiónem, jussi servári eum, donec mittam eum ad Cǽsarem.
25	22	Agríppa autem dixit ad Festum: Volébam et ipse hóminem audíre. Cras, inquit, áudies eum.
25	23	Altera autem die cum venísset Agríppa, et Berníce cum multa ambitióne, et introíssent in auditórium cum tribúnis, et viris principálibus civitátis, jubénte Festo, addúctus est Paulus.
25	24	Et dicit Festus: Agríppa rex, et omnes, qui simul adéstis nobíscum viri, vidétis hunc, de quo omnis multitúdo Judæórum interpellávit me Jerosólymis, peténtes et acclamántes non oportére eum vívere ámplius.
25	25	Ego vero cómperi nihil dignum morte eum admisísse. Ipso autem hoc appellánte ad Augústum, judicávi míttere.
25	26	De quo quid certum scribam dómino, non hábeo. Propter quod prodúxi eum ad vos, et máxime ad te rex Agríppa, ut interrogatióne facta hábeam quid scribam.
25	27	Sine ratióne enim mihi vidétur míttere vinctum, et causas ejus non significáre.
26	1	Agríppa vero ad Paulum ait: Permíttitur tibi loqui pro temetípso. Tunc Paulus exténta manu cœpit ratiónem réddere:
26	2	De ómnibus, quibus accúsor a Judǽis, rex Agríppa, ǽstimo me beátum, apud te cum sim defensúrus me hódie,
26	3	máxime te sciénte ómnia, et quæ apud Judǽos sunt consuetúdines, et quæstiónes: propter quod óbsecro patiénter me áudias.
26	4	Et quidem vitam meam a juventúte, quæ ab inítio fuit in gente mea in Jerosólymis, novérunt omnes Judǽi:
26	5	præsciéntes me ab inítio (si velint testimónium perhibére) quóniam secúndum certíssimam sectam nostræ religiónis vixi Pharisǽus.
26	6	Et nunc in spe, quæ ad patres nostros repromissiónis facta est a Deo, sto judício subjéctus:
26	7	in quam duódecim tribus nostræ nocte ac die deserviéntes, sperant deveníre. De qua spe accúsor a Judǽis, rex.
26	8	Quid incredíbile judicátur apud vos, si Deus mórtuos súscitat?
26	9	Et ego quidem existimáveram me advérsus nomen Jesu Nazaréni debére multa contrária ágere:
26	10	quod et feci Jerosólymis, et multos sanctórum ego in carcéribus inclúsi, a princípibus sacerdótum potestáte accépta: et cum occideréntur, détuli senténtiam.
26	11	Et per omnes synagógas frequénter púniens eos, compellébam blasphemáre: et ámplius insániens in eos, persequébar usque in éxteras civitátes.
26	12	In quibus dum irem Damáscum cum potestáte, et permíssu príncipum sacerdótum,
26	13	die média in via, vidi, rex, de cælo supra splendórem solis circumfulsísse me lumen, et eos, qui mecum simul erant.
26	14	Omnésque nos cum decidissémus in terram, audívi vocem loquéntem mihi Hebráica lingua: Saule, Saule, quid me perséqueris? durum est tibi contra stímulum calcitráre.
26	15	Ego autem dixi: Quis es Dómine? Dóminus autem dixit: Ego sum Jesus, quem tu perséqueris.
26	16	Sed exsúrge, et sta super pedes tuos: ad hoc enim appárui tibi, ut constítuam te minístrum, et testem eórum, quæ vidísti, et eórum, quibus apparébo tibi,
26	17	erípiens te de pópulo, et géntibus, in quas nunc ego mitto te,
26	18	aperíre óculos eórum, ut convertántur a ténebris ad lucem, et de potestáte Sátanæ ad Deum, ut accípiant remissiónem peccatórum, et sortem inter sanctos per fidem, quæ est in me.
26	19	Unde rex Agríppa, non fui incrédulus cælésti visióni:
26	20	sed his, qui sunt Damásci primum, et Jerosólymis, et in omnem regiónem Judǽæ, et géntibus, annuntiábam, ut pœniténtiam ágerent, et converteréntur ad Deum, digna pœniténtiæ ópera faciéntes.
26	21	Hac ex causa me Judǽi, cum essem in templo, comprehénsum tentábant interfícere.
26	22	Auxílio autem adjútus Dei usque in hodiérnum diem sto, testíficans minóri, atque majóri, nihil extra dicens quam ea, quæ prophétæ locúti sunt futúra esse, et Móyses,
26	23	si passíbilis Christus, si primus ex resurrectióne mortuórum, lumen annuntiatúrus est pópulo, et géntibus.
26	24	Hæc loquénte eo, et ratiónem reddénte, Festus magna voce dixit: Insánis Paule: multæ te lítteræ ad insániam convértunt.
26	25	Et Paulus: Non insánio (inquit) óptime Feste, sed veritátis, et sobrietátis verba loquor.
26	26	Scit enim de his rex, ad quem et constánter loquor: latére enim eum nihil horum árbitror. Neque enim in ángulo quidquam horum gestum est.
26	27	Credis rex Agríppa prophétis? Scio quia credis.
26	28	Agríppa autem ad Paulum: In módico suades me Christiánum fíeri.
26	29	Et Paulus: Opto apud Deum, et in módico, et in magno, non tantum te, sed étiam omnes, qui áudiunt, hódie fíeri tales, qualis et ego sum, excéptis vínculis his.
26	30	Et exsurréxit rex, et præses, et Berníce, et qui assidébant eis.
26	31	Et cum secessíssent, loquebántur ad ínvicem, dicéntes: Quia nihil morte, aut vínculis dignum quid fecit homo iste.
26	32	Agríppa autem Festo dixit: Dimítti póterat homo hic, si non appellásset Cǽsarem.
27	1	Ut autem judicátum est navigáre eum in Itáliam, et tradi Paulum cum réliquis custódiis centurióni nómine Júlio cohórtis Augústæ,
27	2	ascendéntes navem Adrumetínam, incipiéntes navigáre circa Asiæ loca, sustúlimus, perseveránte nobíscum Aristárcho Macédone Thessalonicénsi.
27	3	Sequénti autem die devénimus Sidónem. Humáne autem tractans Július Paulum, permísit ad amícos ire, et curam sui ágere.
27	4	Et inde cum sustulissémus, subnavigávimus Cyprum, proptérea quod essent venti contrárii.
27	5	Et pélagus Cilíciæ, et Pamphýliæ navigántes, vénimus Lystram, quæ est Lýciæ:
27	6	et ibi invéniens centúrio navem Alexandrínam navigántem in Itáliam, transpósuit nos in eam.
27	7	Et cum multis diébus tarde navigarémus, et vix devenissémus contra Gnidum, prohibénte nos vento, adnavigávimus Cretæ juxta Salmónem:
27	8	et vix juxta navigántes, vénimus in locum quemdam, qui vocátur Bonipórtus, cui juxta erat cívitas Thalássa.
27	9	Multo autem témpore perácto, et cum jam non esset tuta navigátio, eo quod et jejúnium jam præteriísset, consolabátur eos Paulus,
27	10	dicens eis: Viri, vídeo quóniam cum injúria, et multo damno non solum óneris, et navis, sed étiam animárum nostrárum íncipit esse navigátio.
27	11	Centúrio autem gubernatóri et naucléro magis credébat, quam his, quæ a Paulo dicebántur.
27	12	Et cum aptus portus non esset ad hiemándum, plúrimi statuérunt consílium navigáre inde, si quómodo possent, deveniéntes Phœnícen, hiemáre, portum Cretæ respiciéntem ad Africum, et ad Corum.
27	13	Aspiránte autem austro, æstimántes propósitum se tenére, cum sustulíssent de Asson, legébant Cretam.
27	14	Non post multum autem misit se contra ipsam ventus typhónicus, qui vocátur Euroáquilo.
27	15	Cumque arrépta esset navis, et non posset conári in ventum, data nave flátibus, ferebámur.
27	16	In ínsulam autem quamdam decurréntes, quæ vocátur Cauda, potúimus vix obtinére scapham.
27	17	Qua subláta, adjutóriis utebántur, accingéntes navem, timéntes ne in Syrtim incíderent, summísso vase sic ferebántur.
27	18	Válida autem nobis tempestáte jactátis, sequénti die jactum fecérunt:
27	19	et tértia die suis mánibus armaménta navis projecérunt.
27	20	Neque autem sole, neque sidéribus apparéntibus per plures dies, et tempestáte non exígua imminénte, jam abláta erat spes omnis salútis nostræ.
27	21	Et cum multa jejunátio fuísset, tunc stans Paulus in médio eórum, dixit: Oportébat quidem, o viri, audíto me, non tóllere a Creta, lucríque fácere injúriam hanc, et jactúram.
27	22	Et nunc suádeo vobis bono ánimo esse: amíssio enim nullíus ánimæ erit ex vobis, prætérquam navis.
27	23	Astitit enim mihi hac nocte ángelus Dei, cujus sum ego, et cui desérvio,
27	24	dicens: Ne tímeas Paule: Cǽsari te opórtet assístere: et ecce donávit tibi Deus omnes, qui návigant tecum.
27	25	Propter quod bono ánimo estóte viri: credo enim Deo quia sic erit, quemádmodum dictum est mihi.
27	26	In ínsulam autem quamdam opórtet nos deveníre.
27	27	Sed posteáquam quartadécima nox supervénit, navigántibus nobis in Adria circa médiam noctem, suspicabántur nautæ apparére sibi áliquam regiónem.
27	28	Qui et summitténtes bólidem, invenérunt passus vigínti: et pusíllum inde separáti, invenérunt passus quíndecim.
27	29	Timéntes autem ne in áspera loca inciderémus, de puppi mitténtes ánchoras quátuor, optábant diem fíeri.
27	30	Nautis vero quæréntibus fúgere de navi, cum misíssent scapham in mare, sub obténtu quasi incíperent a prora ánchoras exténdere,
27	31	dixit Paulus centurióni, et milítibus: Nisi hi in navi mánserint, vos salvi fíeri non potéstis.
27	32	Tunc abscidérunt mílites funes scaphæ, et passi sunt eam excídere.
27	33	Et cum lux incíperet fíeri, rogábat Paulus omnes súmere cibum, dicens: Quartadécima die hódie exspectántes jejúni permanétis, nihil accipiéntes.
27	34	Propter quod rogo vos accípere cibum pro salúte vestra: quia nullíus vestrum capíllus de cápite períbit.
27	35	Et cum hæc dixísset, sumens panem, grátias egit Deo in conspéctu ómnium: et cum fregísset, cœpit manducáre.
27	36	Animæquióres autem facti omnes, et ipsi sumpsérunt cibum.
27	37	Erámus vero univérsæ ánimæ in navi ducéntæ septuagínta sex.
27	38	Et satiáti cibo alleviábant navem, jactántes tríticum in mare.
27	39	Cum autem dies factus esset, terram non agnoscébant: sinum vero quemdam considerábant habéntem littus, in quem cogitábant, si possent, ejícere navem.
27	40	Et cum ánchoras sustulíssent, committébant se mari, simul laxántes junctúras gubernaculórum: et leváto artemóne secúndum auræ flatum, tendébant ad littus.
27	41	Et cum incidissémus in locum dithalássum, impegérunt navem: et prora quidem fixa manébat immóbilis, puppis vero solvebátur a vi maris.
27	42	Mílitum autem consílium fuit ut custódias occíderent, ne quis cum enatásset, effúgeret.
27	43	Centúrio autem volens serváre Paulum, prohíbuit fíeri: jussítque eos, qui possent natáre, emíttere se primos, et evádere, et ad terram exíre:
27	44	et céteros, álios in tábulis ferébant: quosdam super ea, quæ de navi erant. Et sic factum est, ut omnes ánimæ eváderent ad terram.
28	1	Et cum evasissémus, tunc cognóvimus quia Mélita ínsula vocabátur. Bárbari vero præstábant non módicam humanitátem nobis.
28	2	Accénsa enim pyra, reficiébant nos omnes propter imbrem, qui imminébat, et frigus.
28	3	Cum congregásset autem Paulus sarmentórum aliquántam multitúdinem, et imposuísset super ignem, vípera a calóre cum processísset, invásit manum ejus.
28	4	Ut vero vidérunt bárbari pendéntem béstiam de manu ejus, ad ínvicem dicébant: Utique homicída est homo hic, qui cum eváserit de mari, últio non sinit eum vívere.
28	5	Et ille quidem excútiens béstiam in ignem, nihil mali passus est.
28	6	At illi existimábant eum in tumórem converténdum, et súbito casúrum, et mori. Diu autem illis exspectántibus, et vidéntibus nihil mali in eo fíeri, converténtes se, dicébant eum esse deum.
28	7	In locis autem illis erant prǽdia príncipis ínsulæ, nómine Públii, qui nos suscípiens, tríduo benígne exhíbuit.
28	8	Cóntigit autem, patrem Públii fébribus, et dysentéria vexátum jacére. Ad quem Paulus intrávit: et cum orásset, et imposuísset ei manus, salvávit eum.
28	9	Quo facto, omnes, qui in ínsula habébant infirmitátes, accedébant, et curabántur:
28	10	qui étiam multis honóribus nos honoravérunt, et navigántibus imposuérunt quæ necessária erant.
28	11	Post menses autem tres navigávimus in navi Alexandrína, quæ in ínsula hiemáverat, cui erat insígne Castórum.
28	12	Et cum venissémus Syracúsam, mánsimus ibi tríduo.
28	13	Inde circumlegéntes devénimus Rhégium: et post unum diem, flante austro, secúnda die vénimus Putéolos:
28	14	ubi invéntis frátribus rogáti sumus manére apud eos dies septem: et sic vénimus Romam.
28	15	Et inde cum audíssent fratres, occurrérunt nobis usque ad Appii forum, ac tres Tabérnas. Quos cum vidísset Paulus, grátias agens Deo, accépit fidúciam.
28	16	Cum autem venissémus Romam, permíssum est Paulo manére sibímet cum custodiénte se mílite.
28	17	Post tértium autem diem convocávit primos Judæórum. Cumque conveníssent, dicébat eis: Ego, viri fratres, nihil advérsus plebem fáciens, aut morem patérnum, vinctus ab Jerosólymis tráditus sum in manus Romanórum,
28	18	qui cum interrogatiónem de me habuíssent, voluérunt me dimíttere, eo quod nulla esset causa mortis in me.
28	19	Contradicéntibus autem Judǽis, coáctus sum appelláre Cǽsarem, non quasi gentem meam habens áliquid accusáre.
28	20	Propter hanc ígitur causam rogávi vos vidére, et álloqui. Propter spem enim Israël caténa hac circúmdatus sum.
28	21	At illi dixérunt ad eum: Nos neque lítteras accépimus de te a Judǽa, neque advéniens áliquis fratrum nuntiávit, aut locútus est quid de te malum.
28	22	Rogámus autem a te audíre quæ sentis: nam de secta hac notum est nobis, quia ubíque ei contradícitur.
28	23	Cum constituíssent autem illi diem, venérunt ad eum in hospítium plúrimi, quibus exponébat testíficans regnum Dei, suadénsque eis de Jesu ex lege Móysi, et prophétis a mane usque ad vésperam.
28	24	Et quidam credébant his, quæ dicebántur: quidam vero non credébant.
28	25	Cumque ínvicem non essent consentiéntes, discedébant, dicénte Paulo unum verbum: Quia bene Spíritus sanctus locútus est per Isaíam prophétam ad patres nostros,
28	26	dicens: Vade ad pópulum istum, et dic ad eos: Aure audiétis, et non intelligétis: et vidéntes vidébitis, et non perspiciétis.
28	27	Incrassátum est enim cor pópuli hujus, et áuribus gráviter audiérunt, et óculos suos compressérunt: ne forte vídeant óculis, et áuribus áudiant, et corde intélligant, et convertántur, et sanem eos.
28	28	Notum ergo sit vobis, quóniam géntibus missum est hoc salutáre Dei, et ipsi áudient.
28	29	Et cum hæc dixísset, exiérunt ab eo Judǽi, multam habéntes inter se quæstiónem.
28	30	Mansit autem biénnio toto in suo condúcto: et suscipiébat omnes, qui ingrediebántur ad eum,
28	31	prǽdicans regnum Dei, et docens quæ sunt de Dómino Jesu Christo cum omni fidúcia, sine prohibitióne.
