1	1	Liber generatiónis Jesu Christi fílii David, fílii Abraham.
1	2	Abraham génuit Isaac. Isaac autem génuit Jacob. Jacob autem génuit Judam, et fratres ejus.
1	3	Judas autem génuit Phares, et Zaram de Thamar. Phares autem génuit Esron. Esron autem génuit Aram.
1	4	Aram autem génuit Amínadab. Amínadab autem génuit Naásson. Naásson autem génuit Salmon.
1	5	Salmon autem génuit Booz de Rahab. Booz autem génuit Obed ex Ruth. Obed autem génuit Jesse. Jesse autem génuit David regem.
1	6	David autem rex génuit Salomónem ex ea, quæ fuit Uríæ.
1	7	Sálomon autem génuit Róboam. Róboam autem génuit Abíam. Abías autem génuit Asa.
1	8	Asa autem génuit Jósaphat. Jósaphat autem génuit Joram. Joram autem génuit Ozíam.
1	9	Ozías autem génuit Jóatham. Jóatham autem génuit Achaz. Achaz autem génuit Ezechíam.
1	10	Ezechías autem génuit Manássen. Manásses autem génuit Amon. Amon autem génuit Josíam.
1	11	Josías autem génuit Jechoníam, et fratres ejus in transmigratióne Babylónis.
1	12	Et post transmigratiónem Babylónis: Jechonías génuit Saláthiel. Saláthiel autem génuit Zoróbabel.
1	13	Zoróbabel autem génuit Abiud. Abiud autem génuit Elíacim. Elíacim autem génuit Azor.
1	14	Azor autem génuit Sadoc. Sadoc autem génuit Achim. Achim autem génuit Eliud.
1	15	Eliud autem génuit Eleázar. Eleázar autem génuit Mathan. Mathan autem génuit Jacob.
1	16	Jacob autem génuit Joseph virum Maríæ, de qua natus est Jesus, qui vocátur Christus.
1	17	Omnes ítaque generatiónes ab Abraham usque ad David, generatiónes quatuórdecim: et a David usque ad transmigratiónem Babylónis, generatiónes quatuórdecim: et a transmigratióne Babylónis usque ad Christum, generatiónes quatuórdecim.
1	18	Christi autem generátio sic erat: cum esset desponsáta mater ejus María Joseph, ántequam convenírent, invénta est in útero habens de Spíritu sancto.
1	19	Joseph autem vir ejus cum esset justus, et nollet eam tradúcere, vóluit occúlte dimíttere eam.
1	20	Hæc autem eo cogitánte, ecce ángelus Dómini appáruit in somnis ei, dicens: Joseph fili David, noli timére accípere Maríam cónjugem tuam: quod enim in ea natum est, de Spíritu sancto est.
1	21	Páriet autem fílium: et vocábis nomen ejus Jesum: ipse enim salvum fáciet pópulum suum a peccátis eórum.
1	22	Hoc autem totum factum est, ut adimplerétur quod dictum est a Dómino per prophétam dicéntem:
1	23	Ecce virgo in útero habébit, et páriet fílium: et vocábunt nomen ejus Emmánuel, quod est interpretátum Nobíscum Deus.
1	24	Exsúrgens autem Joseph a somno, fecit sicut præcépit ei ángelus Dómini, et accépit cónjugem suam.
1	25	Et non cognoscébat eam donec péperit fílium suum primogénitum: et vocávit nomen ejus Jesum.
2	1	Cum ergo natus esset Jesus in Béthlehem Juda in diébus Heródis regis, ecce magi ab oriénte venérunt Jerosólymam,
2	2	dicéntes: Ubi est qui natus est rex Judæórum? vídimus enim stellam ejus in oriénte, et vénimus adoráre eum.
2	3	Audiens autem Heródes rex, turbátus est, et omnis Jerosólyma cum illo.
2	4	Et cóngregans omnes príncipes sacerdótum, et scribas pópuli, sciscitabátur ab eis ubi Christus nascerétur.
2	5	At illi dixérunt: In Béthlehem Judæ: sic enim scriptum est per prophétam:
2	6	Et tu Béthlehem terra Juda, nequáquam mínima es in princípibus Juda: ex te enim éxiet dux, qui regat pópulum meum Israël.
2	7	Tunc Heródes clam vocátis magis diligénter dídicit ab eis tempus stellæ, quæ appáruit eis:
2	8	et mittens illos in Béthlehem, dixit: Ite, et interrogáte diligénter de púero: et cum invenéritis, renuntiáte mihi, ut et ego véniens adórem eum.
2	9	Qui cum audíssent regem, abiérunt: et ecce stella, quam víderant in oriénte, antecedébat eos, usque dum véniens staret supra, ubi erat puer.
2	10	Vidéntes autem stellam gavísi sunt gáudio magno valde.
2	11	Et intrántes domum, invenérunt púerum cum María matre ejus, et procidéntes adoravérunt eum: et apértis thesáuris suis obtulérunt ei múnera, aurum, thus, et myrrham.
2	12	Et respónso accépto in somnis ne redírent ad Heródem, per áliam viam revérsi sunt in regiónem suam.
2	13	Qui cum recessíssent, ecce ángelus Dómini appáruit in somnis Joseph, dicens: Surge, et áccipe púerum, et matrem ejus, et fuge in Ægýptum, et esto ibi usque dum dicam tibi. Futúrum est enim ut Heródes quærat púerum ad perdéndum eum.
2	14	Qui consúrgens accépit púerum, et matrem ejus nocte, et secéssit in Ægýptum:
2	15	et erat ibi usque ad óbitum Heródis: ut adimplerétur quod dictum est a Dómino per prophétam dicéntem: Ex Ægýpto vocávi fílium meum.
2	16	Tunc Heródes videns quóniam illúsus esset a magis, irátus est valde, et mittens occídit omnes púeros, qui erant in Béthlehem, et in ómnibus fínibus ejus, a bimátu et infra secúndum tempus, quod exquisíerat a magis.
2	17	Tunc adimplétum est quod dictum est per Jeremíam prophétam dicéntem:
2	18	Vox in Rama audíta est plorátus, et ululátus multus: Rachel plorans fílios suos, et nóluit consolári, quia non sunt.
2	19	Defúncto autem Heróde, ecce ángelus Dómini appáruit in somnis Joseph in Ægýpto,
2	20	dicens: Surge, et áccipe púerum, et matrem ejus, et vade in terram Israël: defúncti sunt enim, qui quærébant ánimam púeri.
2	21	Qui consúrgens, accépit púerum, et matrem ejus, et venit in terram Israël.
2	22	Audiens autem quod Archeláus regnáret in Judǽa pro Heróde patre suo, tímuit illo ire: et admónitus in somnis, secéssit in partes Galilǽæ.
2	23	Et véniens habitávit in civitáte, quæ vocátur Názareth: ut adimplerétur quod dictum est per prophétas: Quóniam Nazarǽus vocábitur.
3	1	In diébus autem illis venit Joánnes Baptísta prǽdicans in desérto Judǽæ,
3	2	et dicens: Pœniténtiam ágite: appropinquávit enim regnum cælórum.
3	3	Hic est enim, qui dictus est per Isaíam prophétam dicéntem: Vox clamántis in desérto: Paráte viam Dómini: rectas fácite sémitas ejus.
3	4	Ipse autem Joánnes habébat vestiméntum de pilis camelórum, et zonam pellíceam circa lumbos suos: esca autem ejus erat locústæ, et mel silvéstre.
3	5	Tunc exíbat ad eum Jerosólyma, et omnis Judǽa, et omnis régio circa Jordánem:
3	6	et baptizabántur ab eo in Jordáne, confiténtes peccáta sua.
3	7	Videns autem multos Pharisæórum, et Sadducæórum, veniéntes ad baptísmum suum, dixit eis: Progénies viperárum, quis demonstrávit vobis fúgere a ventúra ira?
3	8	Fácite ergo fructum dignum pœniténtiæ.
3	9	Et ne velítis dícere intra vos: Patrem habémus Abraham. Dico enim vobis quóniam potens est Deus de lapídibus istis suscitáre fílios Abrahæ.
3	10	Jam enim secúris ad radícem árborum pósita est. Omnis ergo arbor, quæ non facit fructum bonum, excidétur, et in ignem mittétur.
3	11	Ego quidem baptízo vos in aqua in pœniténtiam: qui autem post me ventúrus est, fórtior me est, cujus non sum dignus calceaménta portáre: ipse vos baptizábit in Spíritu sancto, et igni.
3	12	Cujus ventilábrum in manu sua: et permundábit áream suam: et congregábit tríticum suum in hórreum, páleas autem combúret igni inexstinguíbili.
3	13	Tunc venit Jesus a Galilǽa in Jordánem ad Joánnem, ut baptizarétur ab eo.
3	14	Joánnes autem prohibébat eum, dicens: Ego a te débeo baptizári, et tu venis ad me?
3	15	Respóndens autem Jesus, dixit ei: Sine modo: sic enim decet nos implére omnem justítiam. Tunc dimísit eum.
3	16	Baptizátus autem Jesus, conféstim ascéndit de aqua, et ecce apérti sunt ei cæli: et vidit Spíritum Dei descendéntem sicut colúmbam, et veniéntem super se.
3	17	Et ecce vox de cælis dicens: Hic est Fílius meus diléctus, in quo mihi complácui.
4	1	Tunc Jesus ductus est in desértum a Spíritu, ut tentarétur a diábolo.
4	2	Et cum jejunásset quadragínta diébus, et quadragínta nóctibus, póstea esúriit.
4	3	Et accédens tentátor dixit ei: Si Fílius Dei es, dic ut lápides isti panes fiant.
4	4	Qui respóndens dixit: Scriptum est: Non in solo pane vivit homo, sed in omni verbo, quod procédit de ore Dei.
4	5	Tunc assúmpsit eum diábolus in sanctam civitátem, et státuit eum super pinnáculum templi,
4	6	et dixit ei: Si Fílius Dei es, mitte te deórsum. Scriptum est enim: Quia ángelis suis mandávit de te, et in mánibus tollent te, ne forte offéndas ad lápidem pedem tuum.
4	7	Ait illi Jesus: Rursum scriptum est: Non tentábis Dóminum Deum tuum.
4	8	Iterum assúmpsit eum diábolus in montem excélsum valde: et osténdit ei ómnia regna mundi, et glóriam eórum,
4	9	et dixit ei: Hæc ómnia tibi dabo, si cadens adoráveris me.
4	10	Tunc dicit ei Jesus: Vade Sátana: Scriptum est enim: Dóminum Deum tuum adorábis, et illi soli sérvies.
4	11	Tunc relíquit eum diábolus: et ecce ángeli accessérunt, et ministrábant ei.
4	12	Cum autem audísset Jesus quod Joánnes tráditus esset, secéssit in Galilǽam:
4	13	et relícta civitáte Názareth, venit, et habitávit in Caphárnaum marítima, in fínibus Zábulon, et Néphthalim:
4	14	ut adimplerétur quod dictum est per Isaíam prophétam:
4	15	Terra Zábulon, et terra Néphthalim, via maris trans Jordánem, Galilǽa géntium:
4	16	pópulus, qui sedébat in ténebris, vidit lucem magnam: et sedéntibus in regióne umbræ mortis, lux orta est eis.
4	17	Exínde cœpit Jesus prædicáre, et dícere: Pœniténtiam ágite: appropinquávit enim regnum cælórum.
4	18	Ambulans autem Jesus juxta mare Galilǽæ, vidit duos fratres, Simónem, qui vocátur Petrus, et Andréam fratrem ejus, mitténtes rete in mare (erant enim piscatóres),
4	19	et ait illis: Veníte post me, et fáciam vos fíeri piscatóres hóminum.
4	20	At illi contínuo relíctis rétibus secúti sunt eum.
4	21	Et procédens inde, vidit álios duos fratres, Jacóbum Zebedǽi, et Joánnem fratrem ejus, in navi cum Zebedǽo patre eórum, reficiéntes rétia sua: et vocávit eos.
4	22	Illi autem statim relíctis rétibus et patre, secúti sunt eum.
4	23	Et circuíbat Jesus totam Galilǽam, docens in synagógis eórum, et prǽdicans Evangélium regni: et sanans omnem languórem, et omnem infirmitátem in pópulo.
4	24	Et ábiit opínio ejus in totam Sýriam, et obtulérunt ei omnes male habéntes, váriis languóribus, et torméntis comprehénsos, et qui dæmónia habébant, et lunáticos, et paralýticos, et curávit eos:
4	25	et secútæ sunt eum turbæ multæ de Galilǽa, et Decápoli, et de Jerosólymis, et de Judǽa, et de trans Jordánem.
5	1	Videns autem Jesus turbas, ascéndit in montem, et cum sedísset, accessérunt ad eum discípuli ejus,
5	2	et apériens os suum docébat eos, dicens:
5	3	Beáti páuperes spíritu: quóniam ipsórum est regnum cælórum.
5	4	Beáti mites: quóniam ipsi possidébunt terram.
5	5	Beáti, qui lugent: quóniam ipsi consolabúntur.
5	6	Beáti, qui esúriunt, et sítiunt justítiam: quóniam ipsi saturabúntur.
5	7	Beáti misericórdes: quóniam ipsi misericórdiam consequéntur.
5	8	Beáti mundo corde: quóniam ipsi Deum vidébunt.
5	9	Beáti pacífici: quóniam fílii Dei vocabúntur.
5	10	Beáti, qui persecutiónem patiúntur propter justítiam: quóniam ipsórum est regnum cælórum.
5	11	Beáti estis cum maledíxerint vobis, et persecúti vos fúerint, et díxerint omne malum advérsum vos mentiéntes, propter me:
5	12	gaudéte, et exsultáte, quóniam merces vestra copiósa est in cælis. Sic enim persecúti sunt prophétas, qui fuérunt ante vos.
5	13	Vos estis sal terræ. Quod si sal evanúerit, in quo saliétur? ad níhilum valet ultra, nisi ut mittátur foras, et conculcétur ab homínibus.
5	14	Vos estis lux mundi. Non potest cívitas abscóndi supra montem pósita:
5	15	neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt.
5	16	Sic lúceat lux vestra coram homínibus: ut vídeant ópera vestra bona, et gloríficent Patrem vestrum, qui in cælis est.
5	17	Nolíte putáre quóniam veni sólvere legem aut prophétas: non veni sólvere, sed adimplére.
5	18	Amen quippe dico vobis, donec tránseat cælum et terra, jota unum, aut unus apex non præteríbit a lege, donec ómnia fiant.
5	19	Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum: qui autem fécerit et docúerit, hic magnus vocábitur in regno cælórum.
5	20	Dico enim vobis, quia nisi abundáverit justítia vestra plus quam scribárum et Pharisæórum, non intrábitis in regnum cælórum.
5	21	Audístis quia dictum est antíquis: Non occídes: qui autem occíderit, reus erit judício.
5	22	Ego autem dico vobis: quia omnis, qui iráscitur fratri suo, reus erit judício. Qui autem díxerit fratri suo, raca: reus erit concílio. Qui autem díxerit, fátue: reus erit gehénnæ ignis.
5	23	Si ergo offers munus tuum ad altáre, et ibi recordátus fúeris quia frater tuus habet áliquid advérsum te:
5	24	relínque ibi munus tuum ante altáre, et vade prius reconciliári fratri tuo: et tunc véniens ófferes munus tuum.
5	25	Esto conséntiens adversário tuo cito dum es in via cum eo: ne forte tradat te adversárius júdici, et judex tradat te minístro: et in cárcerem mittáris.
5	26	Amen dico tibi, non éxies inde, donec reddas novíssimum quadrántem.
5	27	Audístis quia dictum est antíquis: Non mœcháberis.
5	28	Ego autem dico vobis: quia omnis, qui víderit mulíerem ad concupiscéndum eam, jam mœchátus est eam in corde suo.
5	29	Quod si óculus tuus dexter scandalízat te, érue eum, et prójice abs te: éxpedit enim tibi ut péreat unum membrórum tuórum, quam totum corpus tuum mittátur in gehénnam.
5	30	Et si dextra manus tua scandalízat te, abscíde eam, et prójice abs te: éxpedit enim tibi ut péreat unum membrórum tuórum, quam totum corpus tuum eat in gehénnam.
5	31	Dictum est autem: Quicúmque dimíserit uxórem suam, det ei libéllum repúdii.
5	32	Ego autem dico vobis: quia omnis, qui dimíserit uxórem suam, excépta fornicatiónis causa, facit eam mœchári: et qui dimíssam dúxerit, adúlterat.
5	33	Iterum audístis quia dictum est antíquis: Non perjurábis: reddes autem Dómino juraménta tua.
5	34	Ego autem dico vobis, non juráre omníno, neque per cælum, quia thronus Dei est:
5	35	neque per terram, quia scabéllum est pedum ejus: neque per Jerosólymam, quia cívitas est magni regis:
5	36	neque per caput tuum juráveris, quia non potes unum capíllum album fácere, aut nigrum.
5	37	Sit autem sermo vester, est, est: non, non: quod autem his abundántius est, a malo est.
5	38	Audístis quia dictum est: Oculum pro óculo, et dentem pro dente.
5	39	Ego autem dico vobis, non resístere malo: sed si quis te percússerit in déxteram maxíllam tuam, præbe illi et álteram:
5	40	et ei, qui vult tecum judício conténdere, et túnicam tuam tóllere, dimítte ei et pállium:
5	41	et quicúmque te angariáverit mille passus, vade cum illo et ália duo.
5	42	Qui petit a te, da ei: et volénti mutuári a te, ne avertáris.
5	43	Audístis quia dictum est: Díliges próximum tuum, et ódio habébis inimícum tuum.
5	44	Ego autem dico vobis: dilígite inimícos vestros, benefácite his, qui odérunt vos: et oráte pro persequéntibus, et calumniántibus vos:
5	45	ut sitis fílii Patris vestri, qui in cælis est: qui solem suum oríri facit super bonos, et malos: et pluit super justos, et injústos.
5	46	Si enim dilígitis eos, qui vos díligunt, quam mercédem habébitis? nonne et publicáni hoc fáciunt?
5	47	Et si salutavéritis fratres vestros tantum, quid ámplius fácitis? nonne et éthnici hoc fáciunt?
5	48	Estóte ergo vos perfécti, sicut et Pater vester cæléstis perféctus est.
6	1	Atténdite ne justítiam vestram faciátis coram homínibus, ut videámini ab eis: alióquin mercédem non habébitis apud Patrem vestrum, qui in cælis est.
6	2	Cum ergo facis eleemósynam, noli tuba cánere ante te, sicut hypócritæ fáciunt in synagógis, et in vicis, ut honorificéntur ab homínibus. Amen dico vobis, recepérunt mercédem suam.
6	3	Te autem faciénte eleemósynam, nésciat sinístra tua quid fáciat déxtera tua:
6	4	ut sit eleemósyna tua in abscóndito, et Pater tuus, qui videt in abscóndito, reddet tibi.
6	5	Et cum orátis, non éritis sicut hypócritæ, qui amant in synagógis, et in ángulis plateárum stantes oráre, ut videántur ab homínibus: amen dico vobis, recepérunt mercédem suam.
6	6	Tu autem cum oráveris, intra in cubículum tuum, et clauso óstio, ora Patrem tuum in abscóndito: et Pater tuus, qui videt in abscóndito, reddet tibi.
6	7	Orántes autem, nolíte multum loqui, sicut éthnici: putant enim quod in multilóquio suo exaudiántur.
6	8	Nolíte ergo assimilári eis: scit enim Pater vester, quid opus sit vobis, ántequam petátis eum.
6	9	Sic ergo vos orábitis: Pater noster, qui es in cælis, sanctificétur nomen tuum.
6	10	Advéniat regnum tuum. Fiat volúntas tua, sicut in cælo et in terra.
6	11	Panem nostrum supersubstantiálem da nobis hódie.
6	12	Et dimítte nobis débita nostra, sicut et nos dimíttimus debitóribus nostris.
6	13	Et ne nos indúcas in tentatiónem: sed líbera nos a malo. Amen.
6	14	Si enim dimiséritis homínibus peccáta eórum: dimíttet et vobis Pater vester cæléstis delícta vestra.
6	15	Si autem non dimiséritis homínibus: nec Pater vester dimíttet vobis peccáta vestra.
6	16	Cum autem jejunátis, nolíte fíeri sicut hypócritæ, tristes: extérminant enim fácies suas, ut appáreant homínibus jejunántes. Amen dico vobis, quia recepérunt mercédem suam.
6	17	Tu autem, cum jejúnas, unge caput tuum, et fáciem tuam lava,
6	18	ne videáris homínibus jejúnans, sed Patri tuo, qui est in abscóndito: et Pater tuus, qui videt in abscóndito, reddet tibi.
6	19	Nolíte thesaurizáre vobis thesáuros in terra: ubi ærúgo, et tínea demolítur: et ubi fures effódiunt, et furántur.
6	20	Thesaurizáte autem vobis thesáuros in cælo, ubi neque ærúgo, neque tínea demolítur, et ubi fures non effódiunt, nec furántur.
6	21	Ubi enim est thesáurus tuus, ibi est et cor tuum.
6	22	Lucérna córporis tui est óculus tuus. Si óculus tuus fúerit simplex, totum corpus tuum lúcidum erit.
6	23	Si autem óculus tuus fúerit nequam, totum corpus tuum tenebrósum erit. Si ergo lumen, quod in te est, ténebræ sunt: ipsæ ténebræ quantæ erunt?
6	24	Nemo potest duóbus dóminis servíre: aut enim unum ódio habébit, et álterum díliget: aut unum sustinébit, et álterum contémnet. Non potéstis Deo servíre et mammónæ.
6	25	Ideo dico vobis, ne sollíciti sitis ánimæ vestræ quid manducétis, neque córpori vestro quid induámini. Nonne ánima plus est quam esca, et corpus plus quam vestiméntum?
6	26	Respícite volatília cæli, quóniam non serunt, neque metunt, neque cóngregant in hórrea: et Pater vester cæléstis pascit illa. Nonne vos magis pluris estis illis?
6	27	Quis autem vestrum cógitans potest adjícere ad statúram suam cúbitum unum?
6	28	Et de vestiménto quid sollíciti estis? Consideráte lília agri quómodo crescunt: non labórant, neque nent.
6	29	Dico autem vobis, quóniam nec Sálomon in omni glória sua coopértus est sicut unum ex istis.
6	30	Si autem fœnum agri, quod hódie est, et cras in clíbanum míttitur, Deus sic vestit, quanto magis vos módicæ fídei?
6	31	Nolíte ergo sollíciti esse, dicéntes: Quid manducábimus, aut quid bibémus, aut quo operiémur?
6	32	Hæc enim ómnia gentes inquírunt. Scit enim Pater vester, quia his ómnibus indigétis.
6	33	Quǽrite ergo primum regnum Dei, et justítiam ejus: et hæc ómnia adjiciéntur vobis.
6	34	Nolíte ergo sollíciti esse in crástinum. Crástinus enim dies sollícitus erit sibi ipsi: súfficit diéi malítia sua.
7	1	Nolíte judicáre, ut non judicémini.
7	2	In quo enim judício judicavéritis, judicabímini: et in qua mensúra mensi fuéritis, remetiétur vobis.
7	3	Quid autem vides festúcam in óculo fratris tui, et trabem in óculo tuo non vides?
7	4	Aut quómodo dicis fratri tuo: Sine ejíciam festúcam de óculo tuo, et ecce trabs est in óculo tuo?
7	5	Hypócrita, éjice primum trabem de óculo tuo, et tunc vidébis ejícere festúcam de óculo fratris tui.
7	6	Nolíte dare sanctum cánibus: neque mittátis margarítas vestras ante porcos, ne forte concúlcent eas pédibus suis, et convérsi dirúmpant vos.
7	7	Pétite, et dábitur vobis: quǽrite, et inveniétis: pulsáte, et aperiétur vobis.
7	8	Omnis enim qui petit, áccipit: et qui quærit, ínvenit: et pulsánti aperiétur.
7	9	Aut quis est ex vobis homo, quem si petíerit fílius suus panem, numquid lápidem porríget ei?
7	10	Aut si piscem petíerit, numquid serpéntem porríget ei?
7	11	Si ergo vos, cum sitis mali, nostis bona data dare fíliis vestris: quanto magis Pater vester, qui in cælis est, dabit bona peténtibus se?
7	12	Omnia ergo quæcúmque vultis ut fáciant vobis hómines, et vos fácite illis. Hæc est enim lex, et prophétæ.
7	13	Intráte per angústam portam: quia lata porta, et spatiósa via est, quæ ducit ad perditiónem, et multi sunt qui intrant per eam.
7	14	Quam angústa porta, et arcta via est, quæ ducit ad vitam: et pauci sunt, qui invéniunt eam!
7	15	Atténdite a falsis prophétis, qui véniunt ad vos in vestiméntis óvium, intrínsecus autem sunt lupi rapáces:
7	16	a frúctibus eórum cognoscétis eos. Numquid cólligunt de spinis uvas, aut de tríbulis ficus?
7	17	Sic omnis arbor bona fructus bonos facit: mala autem arbor malos fructus facit.
7	18	Non potest arbor bona malos fructus fácere: neque arbor mala bonos fructus fácere.
7	19	Omnis arbor, quæ non facit fructum bonum, excidétur, et in ignem mittétur.
7	20	Igitur ex frúctibus eórum cognoscétis eos.
7	21	Non omnis, qui dicit mihi, Dómine, Dómine, intrábit in regnum cælórum: sed qui facit voluntátem Patris mei, qui in cælis est, ipse intrábit in regnum cælórum.
7	22	Multi dicent mihi in illa die: Dómine, Dómine, nonne in nómine tuo prophetávimus, et in nómine tuo dæmónia ejécimus, et in nómine tuo virtútes multas fécimus?
7	23	Et tunc confitébor illis: Quia numquam novi vos: discédite a me, qui operámini iniquitátem.
7	24	Omnis ergo, qui audit verba mea hæc, et facit ea, assimilábitur viro sapiénti, qui ædificávit domum suam supra petram,
7	25	et descéndit plúvia, et venérunt flúmina, et flavérunt venti, et irruérunt in domum illam, et non cécidit: fundáta enim erat super petram.
7	26	Et omnis, qui audit verba mea hæc, et non facit ea, símilis erit viro stulto, qui ædificávit domum suam super arénam:
7	27	et descéndit plúvia, et venérunt flúmina, et flavérunt venti, et irruérunt in domum illam, et cécidit, et fuit ruína illíus magna.
7	28	Et factum est: cum consummásset Jesus verba hæc, admirabántur turbæ super doctrína ejus.
7	29	Erat enim docens eos sicut potestátem habens, et non sicut scribæ eórum, et Pharisǽi.
8	1	Cum autem descendísset de monte, secútæ sunt eum turbæ multæ:
8	2	et ecce leprósus véniens, adorábat eum, dicens: Dómine, si vis, potes me mundáre.
8	3	Et exténdens Jesus manum, tétigit eum, dicens: Volo. Mundáre. Et conféstim mundáta est lepra ejus.
8	4	Et ait illi Jesus: Vide, némini díxeris: sed vade, osténde te sacerdóti, et offer munus, quod præcépit Móyses, in testimónium illis.
8	5	Cum autem introísset Caphárnaum, accéssit ad eum centúrio, rogans eum,
8	6	et dicens: Dómine, puer meus jacet in domo paralýticus, et male torquétur.
8	7	Et ait illi Jesus: Ego véniam, et curábo eum.
8	8	Et respóndens centúrio, ait: Dómine, non sum dignus ut intres sub tectum meum: sed tantum dic verbo, et sanábitur puer meus.
8	9	Nam et ego homo sum sub potestáte constitútus, habens sub me mílites, et dico huic: Vade, et vadit: et álii: Veni, et venit: et servo meo: Fac hoc, et facit.
8	10	Audiens autem Jesus mirátus est, et sequéntibus se dixit: Amen dico vobis, non invéni tantam fidem in Israël.
8	11	Dico autem vobis, quod multi ab oriénte et occidénte vénient, et recúmbent cum Abraham, et Isaac, et Jacob in regno cælórum:
8	12	fílii autem regni ejiciéntur in ténebras exterióres: ibi erit fletus, et stridor déntium.
8	13	Et dixit Jesus centurióni: Vade, et sicut credidísti, fiat tibi. Et sanátus est puer in illa hora.
8	14	Et cum venísset Jesus in domum Petri, vidit socrum ejus jacéntem, et febricitántem:
8	15	et tétigit manum ejus, et dimísit eam febris, et surréxit, et ministrábat eis.
8	16	Véspere autem facto, obtulérunt ei multos dæmónia habéntes: et ejiciébat spíritus verbo, et omnes male habéntes curávit:
8	17	ut adimplerétur quod dictum est per Isaíam prophétam, dicéntem: Ipse infirmitátes nostras accépit: et ægrotatiónes nostras portávit.
8	18	Videns autem Jesus turbas multas circum se, jussit ire trans fretum.
8	19	Et accédens unus scriba, ait illi: Magíster, sequar te, quocúmque íeris.
8	20	Et dicit ei Jesus: Vulpes fóveas habent, et vólucres cæli nidos: Fílius autem hóminis non habet ubi caput reclínet.
8	21	Alius autem de discípulis ejus ait illi: Dómine, permítte me primum ire, et sepelíre patrem meum.
8	22	Jesus autem ait illi: Séquere me, et dimítte mórtuos sepelíre mórtuos suos.
8	23	Et ascendénte eo in navículam, secúti sunt eum discípuli ejus:
8	24	et ecce motus magnus factus est in mari, ita ut navícula operirétur flúctibus: ipse vero dormiébat.
8	25	Et accessérunt ad eum discípuli ejus, et suscitavérunt eum, dicéntes: Dómine, salva nos, perímus.
8	26	Et dicit eis Jesus: Quid tímidi estis, módicæ fídei? Tunc surgens imperávit ventis, et mari, et facta est tranquíllitas magna.
8	27	Porro hómines miráti sunt, dicéntes: Qualis est hic, quia venti et mare obédiunt ei?
8	28	Et cum venísset trans fretum in regiónem Gerasenórum, occurrérunt ei duo habéntes dæmónia, de monuméntis exeúntes, sævi nimis, ita ut nemo posset transíre per viam illam.
8	29	Et ecce clamavérunt, dicéntes: Quid nobis, et tibi, Jesu fili Dei? Venísti huc ante tempus torquére nos?
8	30	Erat autem non longe ab illis grex multórum porcórum pascens.
8	31	Dǽmones autem rogábant eum, dicéntes: Si éjicis nos hinc, mitte nos in gregem porcórum.
8	32	Et ait illis: Ite. At illi exeúntes abiérunt in porcos, et ecce ímpetu ábiit totus grex per præceps in mare: et mórtui sunt in aquis.
8	33	Pastóres autem fugérunt: et veniéntes in civitátem, nuntiavérunt ómnia, et de eis, qui dæmónia habúerant.
8	34	Et ecce tota cívitas éxiit óbviam Jesu: et viso eo rogábant, ut transíret a fínibus eórum.
9	1	Et ascéndens in navículam, transfretávit, et venit in civitátem suam.
9	2	Et ecce offerébant ei paralýticum jacéntem in lecto. Et videns Jesus fidem illórum, dixit paralýtico: Confíde fili, remittúntur tibi peccáta tua.
9	3	Et ecce quidam de scribis dixérunt intra se: Hic blasphémat.
9	4	Et cum vidísset Jesus cogitatiónes eórum, dixit: Ut quid cogitátis mala in córdibus vestris?
9	5	Quid est facílius dícere: Dimittúntur tibi peccáta tua: an dícere: Surge, et ámbula?
9	6	Ut autem sciátis, quia Fílius hóminis habet potestátem in terra dimitténdi peccáta, tunc ait paralýtico: Surge, tolle lectum tuum, et vade in domum tuam.
9	7	Et surréxit, et ábiit in domum suam.
9	8	Vidéntes autem turbæ timuérunt, et glorificavérunt Deum, qui dedit potestátem talem homínibus.
9	9	Et, cum transíret inde Jesus, vidit hóminem sedéntem in telónio, Matthǽum nómine. Et ait illi: Séquere me. Et surgens, secútus est eum.
9	10	Et factum est, discumbénte eo in domo, ecce multi publicáni, et peccatóres veniéntes, discumbébant cum Jesu, et discípulis ejus.
9	11	Et vidéntes Pharisǽi, dicébant discípulis ejus: Quare cum publicánis, et peccatóribus mandúcat magíster vester?
9	12	At Jesus áudiens, ait: Non est opus valéntibus médicus, sed male habéntibus.
9	13	Eúntes autem díscite quid est: Misericórdiam volo, et non sacrifícium. Non enim veni vocáre justos, sed peccatóres.
9	14	Tunc accessérunt ad eum discípuli Joánnis, dicéntes: Quare nos, et Pharisǽi, jejunámus frequénter: discípuli autem tui non jejúnant?
9	15	Et ait illis Jesus: Numquid possunt fílii sponsi lugére, quámdiu cum illis est sponsus? Vénient autem dies cum auferétur ab eis sponsus: et tunc jejunábunt.
9	16	Nemo autem immíttit commissúram panni rudis in vestiméntum vetus: tollit enim plenitúdinem ejus a vestiménto, et pejor scissúra fit.
9	17	Neque mittunt vinum novum in utres véteres: alióquin rumpúntur utres, et vinum effúnditur, et utres péreunt. Sed vinum novum in utres novos mittunt: et ambo conservántur.
9	18	Hæc illo loquénte ad eos, ecce princeps unus accéssit, et adorábat eum, dicens: Dómine, fília mea modo defúncta est: sed veni, impóne manum tuam super eam, et vivet.
9	19	Et surgens Jesus, sequebátur eum, et discípuli ejus.
9	20	Et ecce múlier, quæ sánguinis fluxum patiebátur duódecim annis, accéssit retro, et tétigit fímbriam vestiménti ejus.
9	21	Dicébat enim intra se: Si tetígero tantum vestiméntum ejus, salva ero.
9	22	At Jesus convérsus, et videns eam, dixit: Confíde fília, fides tua te salvam fecit. Et salva facta est múlier ex illa hora.
9	23	Et cum venísset Jesus in domum príncipis, et vidísset tibícines et turbam tumultuántem, dicébat:
9	24	Recédite: non est enim mórtua puélla, sed dormit. Et deridébant eum.
9	25	Et cum ejécta esset turba, intrávit: et ténuit manum ejus, et surréxit puélla.
9	26	Et éxiit fama hæc in univérsam terram illam.
9	27	Et transeúnte inde Jesu, secúti sunt eum duo cæci, clamántes, et dicéntes: Miserére nostri, Fili David.
9	28	Cum autem venísset domum, accessérunt ad eum cæci. Et dicit eis Jesus: Créditis quia hoc possum fácere vobis? Dicunt ei: Utique, Dómine.
9	29	Tunc tétigit óculos eórum, dicens: Secúndum fidem vestram, fiat vobis.
9	30	Et apérti sunt óculi eórum: et comminátus est illis Jesus, dicens: Vidéte ne quis sciat.
9	31	Illi autem exeúntes, diffamavérunt eum in tota terra illa.
9	32	Egréssis autem illis, ecce obtulérunt ei hóminem mutum, dæmónium habéntem.
9	33	Et ejécto dæmónio, locútus est mutus, et mirátæ sunt turbæ, dicéntes: Numquam appáruit sic in Israël.
9	34	Pharisǽi autem dicébant: In príncipe dæmoniórum éjicit dǽmones.
9	35	Et circuíbat Jesus omnes civitátes, et castélla, docens in synagógis eórum, et prǽdicans Evangélium regni, et curans omnem languórem, et omnem infirmitátem.
9	36	Videns autem turbas, misértus est eis: quia erant vexáti, et jacéntes sicut oves non habéntes pastórem.
9	37	Tunc dicit discípulis suis: Messis quidem multa, operárii autem pauci.
9	38	Rogáte ergo Dóminum messis, ut mittat operários in messem suam.
10	1	Et convocátis duódecim discípulis suis, dedit illis potestátem spirítuum immundórum, ut ejícerent eos, et curárent omnem languórem, et omnem infirmitátem.
10	2	Duódecim autem Apostolórum nómina sunt hæc. Primus, Simon, qui dícitur Petrus: et Andréas frater ejus,
10	3	Jacóbus Zebedǽi, et Joánnes frater ejus, Philíppus, et Bartholomǽus, Thomas, et Matthǽus publicánus, Jacóbus Alphǽi, et Thaddǽus,
10	4	Simon Chananǽus, et Judas Iscariótes, qui et trádidit eum.
10	5	Hos duódecim misit Jesus, præcípiens eis, dicens: In viam géntium ne abiéritis, et in civitátes Samaritanórum ne intravéritis:
10	6	sed pótius ite ad oves, quæ periérunt domus Israël.
10	7	Eúntes autem prædicáte, dicéntes: Quia appropinquávit regnum cælórum.
10	8	Infírmos curáte, mórtuos suscitáte, leprósos mundáte, dǽmones ejícite: gratis accepístis, gratis date.
10	9	Nolíte possidére aurum, neque argéntum, neque pecúniam in zonis vestris:
10	10	non peram in via, neque duas túnicas, neque calceaménta, neque virgam: dignus enim est operárius cibo suo.
10	11	In quamcúmque autem civitátem, aut castéllum intravéritis, interrogáte, quis in ea dignus sit: et ibi manéte donec exeátis.
10	12	Intrántes autem in domum, salutáte eam, dicéntes: Pax huic dómui.
10	13	Et si quidem fúerit domus illa digna, véniet pax vestra super eam: si autem non fúerit digna, pax vestra revertétur ad vos.
10	14	Et quicúmque non recéperit vos, neque audíerit sermónes vestros: exeúntes foras de domo, vel civitáte, excútite púlverem de pédibus vestris.
10	15	Amen dico vobis: Tolerabílius erit terræ Sodomórum, et Gomorrhæórum in die judícii, quam illi civitáti.
10	16	Ecce ego mitto vos sicut oves in médio lupórum. Estóte ergo prudéntes sicut serpéntes, et símplices sicut colúmbæ.
10	17	Cavéte autem ab homínibus. Tradent enim vos in concíliis, et in synagógis suis flagellábunt vos:
10	18	et ad prǽsides, et ad reges ducémini propter me in testimónium illis, et géntibus.
10	19	Cum autem tradent vos, nolíte cogitáre quómodo, aut quid loquámini: dábitur enim vobis in illa hora, quid loquámini:
10	20	non enim vos estis qui loquímini, sed Spíritus Patris vestri, qui lóquitur in vobis.
10	21	Tradet autem frater fratrem in mortem, et pater fílium: et insúrgent fílii in paréntes, et morte eos affícient:
10	22	et éritis ódio ómnibus propter nomen meum: qui autem perseveráverit usque in finem, hic salvus erit.
10	23	Cum autem persequéntur vos in civitáte ista, fúgite in áliam. Amen dico vobis, non consummábitis civitátes Israël, donec véniat Fílius hóminis.
10	24	Non est discípulus super magístrum, nec servus super dóminum suum:
10	25	súfficit discípulo ut sit sicut magíster ejus, et servo, sicut dóminus ejus. Si patremfamílias Beélzebub vocavérunt, quanto magis domésticos ejus?
10	26	Ne ergo timuéritis eos. Nihil enim est opértum, quod non revelábitur: et occúltum, quod non sciétur.
10	27	Quod dico vobis in ténebris, dícite in lúmine: et quod in aure audítis, prædicáte super tecta.
10	28	Et nolíte timére eos, qui occídunt corpus, ánimam autem non possunt occídere: sed pótius timéte eum, qui potest et ánimam, et corpus pérdere in gehénnam.
10	29	Nonne duo pásseres asse véneunt: et unus ex illis non cadet super terram sine Patre vestro?
10	30	Vestri autem capílli cápitis omnes numeráti sunt.
10	31	Nolíte ergo timére: multis passéribus melióres estis vos.
10	32	Omnis ergo, qui confitébitur me coram homínibus, confitébor et ego eum coram Patre meo, qui in cælis est.
10	33	Qui autem negáverit me coram homínibus, negábo et ego eum coram Patre meo, qui in cælis est.
10	34	Nolíte arbitrári quia pacem vénerim míttere in terram: non veni pacem míttere, sed gládium:
10	35	veni enim separáre hóminem advérsus patrem suum, et fíliam advérsus matrem suam, et nurum advérsus socrum suam:
10	36	et inimíci hóminis, doméstici ejus.
10	37	Qui amat patrem, aut matrem plus quam me, non est me dignus: et qui amat fílium, aut fíliam super me, non est me dignus.
10	38	Et qui non áccipit crucem suam, et séquitur me, non est me dignus.
10	39	Qui ínvenit ánimam suam, perdet illam: et qui perdíderit ánimam suam propter me, invéniet eam.
10	40	Qui récipit vos, me récipit: et qui me récipit, récipit eum, qui me misit.
10	41	Qui récipit prophétam in nómine prophétæ, mercédem prophétæ accípiet: et qui récipit justum in nómine justi, mercédem justi accípiet.
10	42	Et quicúmque potum déderit uni ex mínimis istis cálicem aquæ frígidæ tantum in nómine discípuli: amen dico vobis, non perdet mercédem suam.
11	1	Et factum est, cum consummásset Jesus, præcípiens duódecim discípulis suis, tránsiit inde ut docéret, et prædicáret in civitátibus eórum.
11	2	Joánnes autem cum audísset in vínculis ópera Christi, mittens duos de discípulis suis,
11	3	ait illi: Tu es, qui ventúrus es, an álium exspectámus?
11	4	Et respóndens Jesus ait illis: Eúntes renuntiáte Joánni quæ audístis, et vidístis.
11	5	Cæci vident, claudi ámbulant, leprósi mundántur, surdi áudiunt, mórtui resúrgunt, páuperes evangelizántur:
11	6	et beátus est, qui non fúerit scandalizátus in me.
11	7	Illis autem abeúntibus, cœpit Jesus dícere ad turbas de Joánne: Quid exístis in desértum vidére? arúndinem vento agitátam?
11	8	Sed quid exístis vidére? hóminem móllibus vestítum? Ecce qui móllibus vestiúntur, in dómibus regum sunt.
11	9	Sed quid exístis vidére? prophétam? Etiam dico vobis, et plus quam prophétam.
11	10	Hic est enim, de quo scriptum est: Ecce ego mitto ángelum meum ante fáciem tuam, qui præparábit viam tuam ante te.
11	11	Amen dico vobis, non surréxit inter natos mulíerum major Joánne Baptísta: qui autem minor est in regno cælórum, major est illo.
11	12	A diébus autem Joánnis Baptístæ usque nunc, regnum cælórum vim pátitur, et violénti rápiunt illud.
11	13	Omnes enim prophétæ, et lex usque ad Joánnem prophetavérunt:
11	14	et si vultis recípere, ipse est Elías, qui ventúrus est.
11	15	Qui habet aures audiéndi, áudiat.
11	16	Cui autem símilem æstimábo generatiónem istam? Símilis est púeris sedéntibus in foro: qui clamántes coæquálibus
11	17	dicunt: Cecínimus vobis, et non saltástis: lamentávimus, et non planxístis.
11	18	Venit enim Joánnes neque mandúcans, neque bibens, et dicunt: Dæmónium habet.
11	19	Venit Fílius hóminis mandúcans, et bibens, et dicunt: Ecce homo vorax, et potátor vini, publicanórum, et peccatórum amícus. Et justificáta est sapiéntia a fíliis suis.
11	20	Tunc cœpit exprobráre civitátibus, in quibus factæ sunt plúrimæ virtútes ejus, quia non egíssent pœniténtiam:
11	21	Væ tibi Corózain, væ tibi Bethsáida: quia si in Tyro, et Sidóne factæ essent virtútes, quæ factæ sunt in vobis, olim in cilício, et cínere pœniténtiam egíssent.
11	22	Verúmtamen dico vobis: Tyro, et Sidóni remíssius erit in die judícii, quam vobis.
11	23	Et tu Caphárnaum, numquid usque in cælum exaltáberis? usque in inférnum descéndes: quia, si in Sódomis factæ fuíssent virtútes, quæ factæ sunt in te, forte mansíssent usque in hanc diem.
11	24	Verúmtamen dico vobis, quia terræ Sodomórum remíssius erit in die judícii, quam tibi.
11	25	In illo témpore respóndens Jesus dixit: Confíteor tibi Pater, Dómine cæli et terræ, quia abscondísti hæc a sapiéntibus, et prudéntibus, et revelásti ea párvulis.
11	26	Ita Pater: quóniam sic fuit plácitum ante te.
11	27	Omnia mihi trádita sunt a Patre meo. Et nemo novit Fílium, nisi Pater: neque Patrem quis novit, nisi Fílius, et cui volúerit Fílius reveláre.
11	28	Veníte ad me omnes, qui laborátis, et oneráti estis, et ego refíciam vos.
11	29	Tóllite jugum meum super vos, et díscite a me, quia mitis sum, et húmilis corde: et inveniétis réquiem animábus vestris.
11	30	Jugum enim meum suáve est, et onus meum leve.
12	1	In illo témpore ábiit Jesus per sata sábbato: discípuli autem ejus esuriéntes cœpérunt véllere spicas, et manducáre.
12	2	Pharisǽi autem vidéntes, dixérunt ei: Ecce discípuli tui fáciunt quod non licet fácere sábbatis.
12	3	At ille dixit eis: Non legístis quid fécerit David, quando esúriit, et qui cum eo erant:
12	4	quómodo intrávit in domum Dei, et panes propositiónis comédit, quos non licébat ei édere, neque his, qui cum eo erant, nisi solis sacerdótibus?
12	5	Aut non legístis in lege quia sábbatis sacerdótes in templo sábbatum víolant, et sine crímine sunt?
12	6	Dico autem vobis, quia templo major est hic.
12	7	Si autem scirétis, quid est: Misericórdiam volo, et non sacrifícium: numquam condemnassétis innocéntes.
12	8	Dóminus enim est Fílius hóminis étiam sábbati.
12	9	Et cum inde transísset, venit in synagógam eórum.
12	10	Et ecce homo manum habens áridam, et interrogábant eum, dicéntes: Si licet sábbatis curáre? ut accusárent eum.
12	11	Ipse autem dixit illis: Quis erit ex vobis homo, qui hábeat ovem unam, et si cecíderit hæc sábbatis in fóveam, nonne tenébit, et levábit eam?
12	12	Quanto magis mélior est homo ove? ítaque licet sábbatis benefácere.
12	13	Tunc ait hómini: Exténde manum tuam. Et exténdit, et restitúta est sanitáti sicut áltera.
12	14	Exeúntes autem Pharisǽi, consílium faciébant advérsus eum, quómodo pérderent eum.
12	15	Jesus autem sciens recéssit inde: et secúti sunt eum multi, et curávit eos omnes:
12	16	et præcépit eis, ne maniféstum eum fácerent:
12	17	ut adimplerétur, quod dictum est per Isaíam prophétam, dicéntem:
12	18	Ecce puer meus, quem elégi, diléctus meus, in quo bene complácuit ánimæ meæ. Ponam spíritum meum super eum, et judícium géntibus nuntiábit.
12	19	Non conténdet, neque clamábit, neque áudiet áliquis in platéis vocem ejus:
12	20	arúndinem quassátam non confrínget, et linum fúmigans non exstínguet, donec ejíciat ad victóriam judícium:
12	21	et in nómine ejus gentes sperábunt.
12	22	Tunc oblátus est ei dæmónium habens, cæcus, et mutus, et curávit eum ita ut loquerétur, et vidéret.
12	23	Et stupébant omnes turbæ, et dicébant: Numquid hic est fílius David?
12	24	Pharisǽi autem audiéntes, dixérunt: Hic non éjicit dǽmones nisi in Beélzebub príncipe dæmoniórum.
12	25	Jesus autem sciens cogitatiónes eórum, dixit eis: Omne regnum divísum contra se desolábitur: et omnis cívitas, vel domus divísa contra se, non stabit.
12	26	Et si Sátanas Sátanam éjicit, advérsus se divísus est: quómodo ergo stabit regnum ejus?
12	27	Et si ego in Beélzebub ejício dǽmones, fílii vestri in quo ejíciunt? Ideo ipsi júdices vestri erunt.
12	28	Si autem ego in Spíritu Dei ejício dǽmones, ígitur pervénit in vos regnum Dei.
12	29	Aut quómodo potest quisquam intráre in domum fortis, et vasa ejus dirípere, nisi prius alligáverit fortem? et tunc domum illíus dirípiet.
12	30	Qui non est mecum, contra me est: et qui non cóngregat mecum, spargit.
12	31	Ideo dico vobis: Omne peccátum et blasphémia remittétur homínibus, Spíritus autem blasphémia non remittétur.
12	32	Et quicúmque díxerit verbum contra Fílium hóminis, remittétur ei: qui autem díxerit contra Spíritum sanctum, non remittétur ei, neque in hoc sǽculo, neque in futúro.
12	33	Aut fácite árborem bonam, et fructum ejus bonum: aut fácite árborem malam, et fructum ejus malum: síquidem ex fructu arbor agnóscitur.
12	34	Progénies viperárum, quómodo potéstis bona loqui, cum sitis mali? ex abundántia enim cordis os lóquitur.
12	35	Bonus homo de bono thesáuro profert bona: et malus homo de malo thesáuro profert mala.
12	36	Dico autem vobis quóniam omne verbum otiósum, quod locúti fúerint hómines, reddent ratiónem de eo in die judícii.
12	37	Ex verbis enim tuis justificáberis, et ex verbis tuis condemnáberis.
12	38	Tunc respondérunt ei quidam de scribis et Pharisǽis, dicéntes: Magíster, vólumus a te signum vidére.
12	39	Qui respóndens ait illis: Generátio mala et adúltera signum quærit: et signum non dábitur ei, nisi signum Jonæ prophétæ.
12	40	Sicut enim fuit Jonas in ventre ceti tribus diébus, et tribus nóctibus: sic erit Fílius hóminis in corde terræ tribus diébus, et tribus nóctibus.
12	41	Viri Ninivítæ surgent in judício cum generatióne ista, et condemnábunt eam: quia pœniténtiam egérunt in prædicatióne Jonæ. Et ecce plus quam Jonas hic.
12	42	Regína austri surget in judício cum generatióne ista, et condemnábit eam: quia venit a fínibus terræ audíre sapiéntiam Salomónis, et ecce plus quam Sálomon hic.
12	43	Cum autem immúndus spíritus exíerit ab hómine, ámbulat per loca árida, quærens réquiem, et non ínvenit.
12	44	Tunc dicit: Revértar in domum meam, unde exívi. Et véniens ínvenit eam vacántem, scopis mundátam, et ornátam.
12	45	Tunc vadit, et assúmit septem álios spíritus secum nequióres se, et intrántes hábitant ibi: et fiunt novíssima hóminis illíus pejóra prióribus. Sic erit et generatióni huic péssimæ.
12	46	Adhuc eo loquénte ad turbas, ecce mater ejus, et fratres stabant foris, quæréntes loqui ei.
12	47	Dixit autem ei quidam: Ecce mater tua, et fratres tui foris stant quæréntes te.
12	48	At ipse respóndens dicénti sibi, ait: Quæ est mater mea, et qui sunt fratres mei?
12	49	Et exténdens manum in discípulos suos, dixit: Ecce mater mea, et fratres mei.
12	50	Quicúmque enim fécerit voluntátem Patris mei, qui in cælis est: ipse meus frater, et soror, et mater est.
13	1	In illo die éxiens Jesus de domo, sedébat secus mare.
13	2	Et congregátæ sunt ad eum turbæ multæ, ita ut navículam ascéndens sedéret: et omnis turba stabat in líttore,
13	3	et locútus est eis multa in parábolis, dicens: Ecce éxiit qui séminat, semináre.
13	4	Et dum séminat, quædam cecidérunt secus viam, et venérunt vólucres cæli, et comedérunt ea.
13	5	Alia autem cecidérunt in petrósa, ubi non habébant terram multam: et contínuo exórta sunt, quia non habébant altitúdinem terræ.
13	6	Sole autem orto æstuavérunt: et quia non habébant radícem, aruérunt.
13	7	Alia autem cecidérunt in spinas: et crevérunt spinæ, et suffocavérunt ea.
13	8	Alia autem cecidérunt in terram bonam: et dabant fructum, áliud centésimum, áliud sexagésimum, áliud trigésimum.
13	9	Qui habet aures audiéndi, áudiat.
13	10	Et accedéntes discípuli dixérunt ei: Quare in parábolis lóqueris eis?
13	11	Qui respóndens, ait illis: Quia vobis datum est nosse mystéria regni cælórum: illis autem non est datum.
13	12	Qui enim habet, dábitur ei, et abundábit: qui autem non habet, et quod habet auferétur ab eo.
13	13	Ideo in parábolis loquor eis: quia vidéntes non vident, et audiéntes non áudiunt, neque intélligunt.
13	14	Et adimplétur in eis prophetía Isaíæ, dicéntis: Audítu audiétis, et non intelligétis: et vidéntes vidébitis, et non vidébitis.
13	15	Incrassátum est enim cor pópuli hujus, et áuribus gráviter audiérunt, et óculos suos clausérunt: nequándo vídeant óculis, et áuribus áudiant, et corde intélligant, et convertántur, et sanem eos.
13	16	Vestri autem beáti óculi quia vident, et aures vestræ quia áudiunt.
13	17	Amen quippe dico vobis, quia multi prophétæ, et justi cupiérunt vidére quæ vidétis, et non vidérunt: et audíre quæ audítis, et non audiérunt.
13	18	Vos ergo audíte parábolam seminántis.
13	19	Omnis, qui audit verbum regni, et non intélligit, venit malus, et rapit quod seminátum est in corde ejus: hic est qui secus viam seminátus est.
13	20	Qui autem super petrósa seminátus est, hic est, qui verbum audit, et contínuo cum gáudio áccipit illud:
13	21	non habet autem in se radícem, sed est temporális: facta autem tribulatióne et persecutióne propter verbum, contínuo scandalizátur.
13	22	Qui autem seminátus est in spinis, hic est, qui verbum audit, et sollicitúdo sǽculi istíus, et fallácia divitiárum suffócat verbum, et sine fructu effícitur.
13	23	Qui vero in terram bonam seminátus est, hic est, qui audit verbum, et intélligit, et fructum affert, et facit áliud quidem centésimum, áliud autem sexagésimum, áliud vero trigésimum.
13	24	Aliam parábolam propósuit illis, dicens: Símile factum est regnum cælórum hómini, qui seminávit bonum semen in agro suo.
13	25	Cum autem dormírent hómines, venit inimícus ejus, et superseminávit zizánia in médio trítici, et ábiit.
13	26	Cum autem crevísset herba, et fructum fecísset, tunc apparuérunt et zizánia.
13	27	Accedéntes autem servi patrisfamílias, dixérunt ei: Dómine, nonne bonum semen seminásti in agro tuo? Unde ergo habet zizánia?
13	28	Et ait illis: Inimícus homo hoc fecit. Servi autem dixérunt ei: Vis, imus, et collígimus ea?
13	29	Et ait: Non: ne forte colligéntes zizánia, eradicétis simul cum eis et tríticum.
13	30	Sínite útraque créscere usque ad messem, et in témpore messis dicam messóribus: Collígite primum zizánia, et alligáte ea in fascículos ad comburéndum: tríticum autem congregáte in hórreum meum.
13	31	Aliam parábolam propósuit eis, dicens: Símile est regnum cælórum grano sinápis, quod accípiens homo seminávit in agro suo:
13	32	quod mínimum quidem est ómnibus semínibus: cum autem créverit, majus est ómnibus oléribus, et fit arbor, ita ut vólucres cæli véniant, et hábitent in ramis ejus.
13	33	Aliam parábolam locútus est eis: Símile est regnum cælórum ferménto, quod accéptum múlier abscóndit in farínæ satis tribus, donec fermentátum est totum.
13	34	Hæc ómnia locútus est Jesus in parábolis ad turbas: et sine parábolis non loquebátur eis:
13	35	ut implerétur quod dictum erat per prophétam dicéntem: Apériam in parábolis os meum, eructábo abscóndita a constitutióne mundi.
13	36	Tunc, dimíssis turbis, venit in domum: et accessérunt ad eum discípuli ejus, dicéntes: Edíssere nobis parábolam zizaniórum agri.
13	37	Qui respóndens ait illis: Qui séminat bonum semen, est Fílius hóminis.
13	38	Ager autem est mundus. Bonum vero semen, hi sunt fílii regni. Zizánia autem, fílii sunt nequam.
13	39	Inimícus autem, qui seminávit ea, est diábolus. Messis vero, consummátio sǽculi est. Messóres autem, ángeli sunt.
13	40	Sicut ergo colligúntur zizánia, et igni comburúntur: sic erit in consummatióne sǽculi.
13	41	Mittet Fílius hóminis ángelos suos, et cólligent de regno ejus ómnia scándala, et eos, qui fáciunt iniquitátem:
13	42	et mittent eos in camínum ignis. Ibi erit fletus et stridor déntium.
13	43	Tunc justi fulgébunt sicut sol in regno Patris eórum. Qui habet aures audiéndi, áudiat.
13	44	Símile est regnum cælórum thesáuro abscóndito in agro: quem qui ínvenit homo, abscóndit, et præ gáudio illíus vadit, et vendit univérsa quæ habet, et emit agrum illum.
13	45	Iterum símile est regnum cælórum hómini negotiatóri, quærénti bonas margarítas.
13	46	Invénta autem una pretiósa margaríta, ábiit, et véndidit ómnia quæ hábuit, et emit eam.
13	47	Iterum símile est regnum cælórum sagénæ missæ in mare, et ex omni génere píscium congregánti.
13	48	Quam, cum impléta esset, educéntes, et secus littus sedéntes, elegérunt bonos in vasa, malos autem foras misérunt.
13	49	Sic erit in consummatióne sǽculi: exíbunt ángeli, et separábunt malos de médio justórum,
13	50	et mittent eos in camínum ignis: ibi erit fletus, et stridor déntium.
13	51	Intellexístis hæc ómnia? Dicunt ei: Etiam.
13	52	Ait illis: Ideo omnis scriba doctus in regno cælórum, símilis est hómini patrifamílias, qui profert de thesáuro suo nova et vétera.
13	53	Et factum est, cum consummásset Jesus parábolas istas, tránsiit inde.
13	54	Et véniens in pátriam suam, docébat eos in synagógis eórum, ita ut miraréntur, et dícerent: Unde huic sapiéntia hæc, et virtútes?
13	55	Nonne hic est fabri fílius? nonne mater ejus dícitur María, et fratres ejus, Jacóbus, et Joseph, et Simon, et Judas?
13	56	Et soróres ejus, nonne omnes apud nos sunt? unde ergo huic ómnia ista?
13	57	Et scandalizabántur in eo. Jesus autem dixit eis: Non est prophéta sine honóre, nisi in pátria sua, et in domo sua.
13	58	Et non fecit ibi virtútes multas propter incredulitátem illórum.
14	1	In illo témpore audívit Heródes tetrárcha famam Jesu:
14	2	et ait púeris suis: Hic est Joánnes Baptísta: ipse surréxit a mórtuis, et ídeo virtútes operántur in eo.
14	3	Heródes enim ténuit Joánnem, et alligávit eum: et pósuit in cárcerem propter Herodíadem uxórem fratris sui.
14	4	Dicébat enim illi Joánnes: Non licet tibi habére eam.
14	5	Et volens illum occídere, tímuit pópulum: quia sicut prophétam eum habébant.
14	6	Die autem natális Heródis saltávit fília Herodíadis in médio, et plácuit Heródi:
14	7	unde cum juraménto pollícitus est ei dare quodcúmque postulásset ab eo.
14	8	At illa præmónita a matre sua, Da mihi, inquit, hic in disco caput Joánnis Baptístæ.
14	9	Et contristátus est rex: propter juraméntum autem, et eos, qui páriter recumbébant, jussit dari.
14	10	Misítque et decollávit Joánnem in cárcere.
14	11	Et allátum est caput ejus in disco, et datum est puéllæ, et áttulit matri suæ.
14	12	Et accedéntes discípuli ejus, tulérunt corpus ejus, et sepeliérunt illud: et veniéntes nuntiavérunt Jesu.
14	13	Quod cum audísset Jesus, secéssit inde in navícula, in locum desértum seórsum: et cum audíssent turbæ, secútæ sunt eum pedéstres de civitátibus.
14	14	Et éxiens vidit turbam multam, et misértus est eis, et curávit lánguidos eórum.
14	15	Véspere autem facto, accessérunt ad eum discípuli ejus, dicéntes: Desértus est locus, et hora jam prætériit: dimítte turbas, ut eúntes in castélla, emant sibi escas.
14	16	Jesus autem dixit eis: Non habent necésse ire: date illis vos manducáre.
14	17	Respondérunt ei: Non habémus hic nisi quinque panes, et duos pisces.
14	18	Qui ait eis: Afférte mihi illos huc.
14	19	Et cum jussísset turbam discúmbere super fœnum, accéptis quinque pánibus, et duóbus píscibus, aspíciens in cælum benedíxit, et fregit, et dedit discípulis panes, discípuli autem turbis.
14	20	Et manducavérunt omnes, et saturáti sunt. Et tulérunt relíquias, duódecim cóphinos fragmentórum plenos.
14	21	Manducántium autem fuit númerus quinque míllia virórum, excéptis muliéribus, et párvulis.
14	22	Et statim cómpulit Jesus discípulos ascéndere in navículam, et præcédere eum trans fretum, donec dimítteret turbas.
14	23	Et dimíssa turba, ascéndit in montem solus oráre. Véspere autem facto solus erat ibi.
14	24	Navícula autem in médio mari jactabátur flúctibus: erat enim contrárius ventus.
14	25	Quarta autem vigília noctis, venit ad eos ámbulans super mare.
14	26	Et vidéntes eum super mare ambulántem, turbáti sunt, dicéntes: Quia phantásma est. Et præ timóre clamavérunt.
14	27	Statímque Jesus locútus est eis, dicens: Habéte fidúciam: ego sum, nolíte timére.
14	28	Respóndens autem Petrus, dixit: Dómine, si tu es, jube me ad te veníre super aquas.
14	29	At ipse ait: Veni. Et descéndens Petrus de navícula, ambulábat super aquam ut veníret ad Jesum.
14	30	Videns vero ventum válidum, tímuit: et cum cœpísset mergi, clamávit dicens: Dómine, salvum me fac.
14	31	Et contínuo Jesus exténdens manum, apprehéndit eum: et ait illi: Módicæ fídei, quare dubitásti?
14	32	Et cum ascendíssent in navículam, cessávit ventus.
14	33	Qui autem in navícula erant, venérunt, et adoravérunt eum, dicéntes: Vere Fílius Dei es.
14	34	Et cum transfretássent, venérunt in terram Génesar.
14	35	Et cum cognovíssent eum viri loci illíus, misérunt in univérsam regiónem illam, et obtulérunt ei omnes male habéntes:
14	36	et rogábant eum ut vel fímbriam vestiménti ejus tángerent. Et quicúmque tetigérunt, salvi facti sunt.
15	1	Tunc accessérunt ad eum ab Jerosólymis scribæ, et Pharisǽi, dicéntes:
15	2	Quare discípuli tui transgrediúntur traditiónem seniórum? non enim lavant manus suas cum panem mandúcant.
15	3	Ipse autem respóndens ait illis: Quare et vos transgredímini mandátum Dei propter traditiónem vestram? Nam Deus dixit:
15	4	Honóra patrem, et matrem: et, Qui maledíxerit patri, vel matri, morte moriátur.
15	5	Vos autem dícitis: Quicúmque díxerit patri, vel matri: Munus, quodcúmque est ex me, tibi próderit:
15	6	et non honorificábit patrem suum, aut matrem suam: et írritum fecístis mandátum Dei propter traditiónem vestram.
15	7	Hypócritæ, bene prophetávit de vobis Isaías, dicens:
15	8	Pópulus hic lábiis me honórat: cor autem eórum longe est a me.
15	9	Sine causa autem colunt me, docéntes doctrínas, et mandáta hóminum.
15	10	Et convocátis ad se turbis, dixit eis: Audíte, et intellígite.
15	11	Non quod intrat in os, coínquinat hóminem: sed quod procédit ex ore, hoc coínquinat hóminem.
15	12	Tunc accedéntes discípuli ejus, dixérunt ei: Scis quia Pharisǽi audíto verbo hoc, scandalizáti sunt?
15	13	At ille respóndens ait: Omnis plantátio, quam non plantávit Pater meus cæléstis, eradicábitur.
15	14	Sínite illos: cæci sunt, et duces cæcórum: cæcus autem si cæco ducátum præstet, ambo in fóveam cadunt.
15	15	Respóndens autem Petrus dixit ei: Edíssere nobis parábolam istam.
15	16	At ille dixit: Adhuc et vos sine intelléctu estis?
15	17	Non intellígitis quia omne, quod in os intrat, in ventrem vadit, et in secéssum emíttitur?
15	18	Quæ autem procédunt de ore, de corde éxeunt, et ea coínquinant hóminem:
15	19	de corde enim éxeunt cogitatiónes malæ, homicídia, adultéria, fornicatiónes, furta, falsa testimónia, blasphémiæ:
15	20	hæc sunt, quæ coínquinant hóminem. Non lotis autem mánibus manducáre, non coínquinat hóminem.
15	21	Et egréssus inde Jesus secéssit in partes Tyri, et Sidónis.
15	22	Et ecce múlier Chananǽa a fínibus illis egréssa clamávit, dicens ei: Miserére mei Dómine fili David: fília mea male a dæmónio vexátur.
15	23	Qui non respóndit ei verbum. Et accedéntes discípuli ejus rogábant eum dicéntes: Dimítte eam: quia clamat post nos.
15	24	Ipse autem respóndens ait: Non sum missus nisi ad oves, quæ periérunt domus Israël.
15	25	At illa venit, et adorávit eum, dicens: Dómine, ádjuva me.
15	26	Qui respóndens ait: Non est bonum súmere panem filiórum, et míttere cánibus.
15	27	At illa dixit: Etiam Dómine: nam et catélli edunt de micis, quæ cadunt de mensa dominórum suórum.
15	28	Tunc respóndens Jesus, ait illi: O múlier, magna est fides tua: fiat tibi sicut vis. Et sanáta est fília ejus ex illa hora.
15	29	Et cum transísset inde Jesus, venit secus mare Galilǽæ: et ascéndens in montem, sedébat ibi.
15	30	Et accessérunt ad eum turbæ multæ, habéntes secum mutos, cæcos, claudos, débiles, et álios multos: et projecérunt eos ad pedes ejus, et curávit eos:
15	31	ita ut turbæ miraréntur, vidéntes mutos loquéntes, claudos ambulántes, cæcos vidéntes: et magnificábant Deum Israël.
15	32	Jesus autem, convocátis discípulis suis, dixit: Miséreor turbæ, quia tríduo jam persevérant mecum, et non habent quod mandúcent: et dimíttere eos jejúnos nolo, ne defíciant in via.
15	33	Et dicunt ei discípuli: Unde ergo nobis in desérto panes tantos, ut saturémus turbam tantam?
15	34	Et ait illis Jesus: Quot habétis panes? At illi dixérunt: Septem, et paucos piscículos.
15	35	Et præcépit turbæ, ut discúmberent super terram.
15	36	Et accípiens septem panes, et pisces, et grátias agens, fregit, et dedit discípulis suis, et discípuli dedérunt pópulo.
15	37	Et comedérunt omnes, et saturáti sunt. Et quod supérfuit de fragméntis, tulérunt septem sportas plenas.
15	38	Erant autem qui manducavérunt, quátuor míllia hóminum, extra párvulos et mulíeres.
15	39	Et, dimíssa turba, ascéndit in navículam: et venit in fines Mágedan.
16	1	Et accessérunt ad eum Pharisǽi, et Sadducǽi tentántes: et rogavérunt eum ut signum de cælo osténderet eis.
16	2	At ille respóndens, ait illis: Facto véspere dícitis: Serénum erit, rubicúndum est enim cælum.
16	3	Et mane: Hódie tempéstas, rútilat enim triste cælum.
16	4	Fáciem ergo cæli dijudicáre nostis: signa autem témporum non potéstis scire? Generátio mala et adúltera signum quærit: et signum non dábitur ei, nisi signum Jonæ prophétæ. Et relíctis illis, ábiit.
16	5	Et cum veníssent discípuli ejus trans fretum, oblíti sunt panes accípere.
16	6	Qui dixit illis: Intuémini, et cavéte a ferménto Pharisæórum, et Sadducæórum.
16	7	At illi cogitábant intra se dicéntes: Quia panes non accépimus.
16	8	Sciens autem Jesus, dixit: Quid cogitátis intra vos módicæ fídei, quia panes non habétis?
16	9	Nondum intellígitis, neque recordámini quinque panum in quinque míllia hóminum, et quot cóphinos sumpsístis?
16	10	Neque septem panum in quátuor míllia hóminum, et quot sportas sumpsístis?
16	11	Quare non intellígitis, quia non de pane dixi vobis: Cavéte a ferménto Pharisæórum, et Sadducæórum?
16	12	Tunc intellexérunt quia non díxerit cavéndum a ferménto panum, sed a doctrína Pharisæórum, et Sadducæórum.
16	13	Venit autem Jesus in partes Cæsaréæ Philíppi: et interrogábat discípulos suos, dicens: Quem dicunt hómines esse Fílium hóminis?
16	14	At illi dixérunt: Alii Joánnem Baptístam, álii autem Elíam, álii vero Jeremíam, aut unum ex prophétis.
16	15	Dicit illis Jesus: Vos autem, quem me esse dícitis?
16	16	Respóndens Simon Petrus dixit: Tu es Christus, Fílius Dei vivi.
16	17	Respóndens autem Jesus, dixit ei: Beátus es Simon Bar Jona: quia caro et sanguis non revelávit tibi, sed Pater meus, qui in cælis est.
16	18	Et ego dico tibi, quia tu es Petrus, et super hanc petram ædificábo Ecclésiam meam, et portæ ínferi non prævalébunt advérsus eam.
16	19	Et tibi dabo claves regni cælórum. Et quodcúmque ligáveris super terram, erit ligátum et in cælis: et quodcúmque sólveris super terram, erit solútum et in cælis.
16	20	Tunc præcépit discípulis suis ut némini dícerent quia ipse esset Jesus Christus.
16	21	Exínde cœpit Jesus osténdere discípulis suis, quia oportéret eum ire Jerosólymam, et multa pati a senióribus, et scribis, et princípibus sacerdótum, et occídi, et tértia die resúrgere.
16	22	Et assúmens eum Petrus, cœpit increpáre illum, dicens: Absit a te, Dómine: non erit tibi hoc.
16	23	Qui convérsus, dixit Petro: Vade post me Sátana, scándalum es mihi: quia non sapis ea, quæ Dei sunt, sed ea, quæ hóminum.
16	24	Tunc Jesus dixit discípulis suis: Si quis vult post me veníre, ábneget semetípsum, et tollat crucem suam, et sequátur me.
16	25	Qui enim volúerit ánimam suam salvam fácere, perdet eam: qui autem perdíderit ánimam suam propter me, invéniet eam.
16	26	Quid enim prodest hómini, si mundum univérsum lucrétur, ánimæ vero suæ detriméntum patiátur? aut quam dabit homo commutatiónem pro ánima sua?
16	27	Fílius enim hóminis ventúrus est in glória Patris sui cum ángelis suis: et tunc reddet unicuíque secúndum ópera ejus.
16	28	Amen dico vobis, sunt quidam de hic stántibus, qui non gustábunt mortem, donec vídeant Fílium hóminis veniéntem in regno suo.
17	1	Et post dies sex assúmit Jesus Petrum, et Jacóbum, et Joánnem fratrem ejus, et ducit illos in montem excélsum seórsum:
17	2	et transfigurátus est ante eos. Et resplénduit fácies ejus sicut sol: vestiménta autem ejus facta sunt alba sicut nix.
17	3	Et ecce apparuérunt illis Móyses, et Elías cum eo loquéntes.
17	4	Respóndens autem Petrus, dixit ad Jesum: Dómine, bonum est nos hic esse: si vis, faciámus tria tabernácula, tibi unum, Móysi unum, et Elíæ unum.
17	5	Adhuc eo loquénte, ecce nubes lúcida obumbrávit eos. Et ecce vox de nube, dicens: Hic est Fílius meus diléctus, in quo mihi bene complácui: ipsum audíte.
17	6	Et audiéntes discípuli cecidérunt in fáciem suam, et timuérunt valde.
17	7	Et accéssit Jesus, et tétigit eos: dixítque eis: Súrgite, et nolíte timére.
17	8	Levántes autem óculos suos, néminem vidérunt, nisi solum Jesum.
17	9	Et descendéntibus illis de monte, præcépit eis Jesus, dicens: Némini dixéritis visiónem, donec Fílius hóminis a mórtuis resúrgat.
17	10	Et interrogavérunt eum discípuli, dicéntes: Quid ergo scribæ dicunt, quod Elíam opórteat primum veníre?
17	11	At ille respóndens, ait eis: Elías quidem ventúrus est, et restítuet ómnia.
17	12	Dico autem vobis, quia Elías jam venit, et non cognovérunt eum, sed fecérunt in eo quæcúmque voluérunt. Sic et Fílius hóminis passúrus est ab eis.
17	13	Tunc intellexérunt discípuli, quia de Joánne Baptísta dixísset eis.
17	14	Et cum venísset ad turbam, accéssit ad eum homo génibus provolútus ante eum, dicens: Dómine, miserére fílio meo, quia lunáticus est, et male pátitur: nam sæpe cadit in ignem, et crebro in aquam.
17	15	Et óbtuli eum discípulis tuis, et non potuérunt curáre eum.
17	16	Respóndens autem Jesus, ait: O generátio incrédula, et pervérsa, quoúsque ero vobíscum? úsquequo pátiar vos? Afférte huc illum ad me.
17	17	Et increpávit illum Jesus, et éxiit ab eo dæmónium, et curátus est puer ex illa hora.
17	18	Tunc accessérunt discípuli ad Jesum secréto, et dixérunt: Quare nos non potúimus ejícere illum?
17	19	Dixit illis Jesus: Propter incredulitátem vestram. Amen quippe dico vobis, si habuéritis fidem sicut granum sinápis, dicétis monti huic: Transi hinc illuc, et transíbit, et nihil impossíbile erit vobis.
17	20	Hoc autem genus non ejícitur nisi per oratiónem, et jejúnium.
17	21	Conversántibus autem eis in Galilǽa, dixit illis Jesus: Fílius hóminis tradéndus est in manus hóminum:
17	22	et occídent eum, et tértia die resúrget. Et contristáti sunt veheménter.
17	23	Et cum veníssent Caphárnaum, accessérunt qui didráchma accipiébant, ad Petrum, et dixérunt ei: Magíster vester non solvit didráchma?
17	24	Ait: Etiam. Et cum intrásset in domum, prævénit eum Jesus, dicens: Quid tibi vidétur Simon? Reges terræ a quibus accípiunt tribútum vel censum? a fíliis suis, an ab aliénis?
17	25	Et ille dixit: Ab aliénis. Dixit illi Jesus: Ergo líberi sunt fílii.
17	26	Ut autem non scandalizémus eos, vade ad mare, et mitte hamum: et eum piscem, qui primus ascénderit, tolle: et apérto ore ejus, invénies statérem: illum sumens, da eis pro me, et te.
18	1	In illa hora accessérunt discípuli ad Jesum, dicéntes: Quis putas, major est in regno cælórum?
18	2	Et ádvocans Jesus párvulum, státuit eum in médio eórum,
18	3	et dixit: Amen dico vobis, nisi convérsi fuéritis, et efficiámini sicut párvuli, non intrábitis in regnum cælórum.
18	4	Quicúmque ergo humiliáverit se sicut párvulus iste, hic est major in regno cælórum.
18	5	Et qui suscéperit unum párvulum talem in nómine meo, me súscipit:
18	6	qui autem scandalizáverit unum de pusíllis istis, qui in me credunt, éxpedit ei ut suspendátur mola asinária in collo ejus, et demergátur in profúndum maris.
18	7	Væ mundo a scándalis. Necésse est enim ut véniant scándala: verúmtamen væ hómini illi, per quem scándalum venit.
18	8	Si autem manus tua, vel pes tuus scandalízat te, abscíde eum, et prójice abs te: bonum tibi est ad vitam íngredi débilem, vel claudum, quam duas manus, vel duos pedes habéntem mitti in ignem ætérnum.
18	9	Et si óculus tuus scandalízat te, érue eum, et prójice abs te: bonum tibi est cum uno óculo in vitam intráre, quam duos óculos habéntem mitti in gehénnam ignis.
18	10	Vidéte ne contemnátis unum ex his pusíllis: dico enim vobis, quia ángeli eórum in cælis semper vident fáciem Patris mei, qui in cælis est.
18	11	Venit enim Fílius hóminis salváre quod períerat.
18	12	Quid vobis vidétur? si fúerint alícui centum oves, et erráverit una ex eis: nonne relínquit nonagínta novem in móntibus, et vadit quǽrere eam, quæ errávit?
18	13	Et si contígerit ut invéniat eam: amen dico vobis, quia gaudet super eam magis quam super nonagínta novem, quæ non erravérunt.
18	14	Sic non est volúntas ante Patrem vestrum, qui in cælis est, ut péreat unus de pusíllis istis.
18	15	Si autem peccáverit in te frater tuus, vade, et córripe eum inter te, et ipsum solum: si te audíerit, lucrátus eris fratrem tuum.
18	16	Si autem te non audíerit, ádhibe tecum adhuc unum, vel duos, ut in ore duórum, vel trium téstium stet omne verbum.
18	17	Quod si non audíerit eos, dic Ecclésiæ: si autem Ecclésiam non audíerit, sit tibi sicut éthnicus, et publicánus.
18	18	Amen dico vobis, quæcúmque alligavéritis super terram, erunt ligáta et in cælo: et quæcúmque solvéritis super terram, erunt solúta et in cælo.
18	19	Iterum dico vobis, quia si duo ex vobis consénserint super terram, de omni re quamcúmque petíerint, fiet illis a Patre meo, qui in cælis est.
18	20	Ubi enim sunt duo, vel tres congregáti in nómine meo, ibi sum in médio eórum.
18	21	Tunc accédens Petrus ad eum, dixit: Dómine, quóties peccábit in me frater meus, et dimíttam ei? usque sépties?
18	22	Dicit illi Jesus: Non dico tibi usque sépties: sed usque septuágies sépties.
18	23	Ideo assimilátum est regnum cælórum hómini regi, qui vóluit ratiónem pónere cum servis suis.
18	24	Et cum cœpísset ratiónem pónere, oblátus est ei unus, qui debébat ei decem míllia talénta.
18	25	Cum autem non habéret unde rédderet, jussit eum dóminus ejus venúmdari, et uxórem ejus, et fílios, et ómnia quæ habébat, et reddi.
18	26	Prócidens autem servus ille, orábat eum, dicens: Patiéntiam habe in me, et ómnia reddam tibi.
18	27	Misértus autem dóminus servi illíus, dimísit eum, et débitum dimísit ei.
18	28	Egréssus autem servus ille invénit unum de consérvis suis, qui debébat ei centum denários: et tenens suffocávit eum, dicens: Redde quod debes.
18	29	Et prócidens consérvus ejus, rogábat eum, dicens: Patiéntiam habe in me, et ómnia reddam tibi.
18	30	Ille autem nóluit: sed ábiit, et misit eum in cárcerem donec rédderet débitum.
18	31	Vidéntes autem consérvi ejus quæ fiébant, contristáti sunt valde: et venérunt, et narravérunt dómino suo ómnia, quæ facta fúerant.
18	32	Tunc vocávit illum dóminus suus: et ait illi: Serve nequam, omne débitum dimísi tibi quóniam rogásti me:
18	33	nonne ergo opórtuit et te miseréri consérvi tui, sicut et ego tui misértus sum?
18	34	Et irátus dóminus ejus trádidit eum tortóribus, quoadúsque rédderet univérsum débitum.
18	35	Sic et Pater meus cæléstis fáciet vobis, si non remiséritis unusquísque fratri suo de córdibus vestris.
19	1	Et factum est, cum consummásset Jesus sermónes istos, migrávit a Galilǽa, et venit in fines Judǽæ trans Jordánem,
19	2	et secútæ sunt eum turbæ multæ, et curávit eos ibi.
19	3	Et accessérunt ad eum Pharisǽi tentántes eum, et dicéntes: Si licet hómini dimíttere uxórem suam, quacúmque ex causa?
19	4	Qui respóndens, ait eis: Non legístis, quia qui fecit hóminem ab inítio, másculum, et féminam fecit eos? et dixit:
19	5	Propter hoc dimíttet homo patrem, et matrem, et adhærébit uxóri suæ, et erunt duo in carne una.
19	6	Itaque jam non sunt duo, sed una caro. Quod ergo Deus conjúnxit, homo non séparet.
19	7	Dicunt illi: Quid ergo Móyses mandávit dare libéllum repúdii, et dimíttere?
19	8	Ait illis: Quóniam Móyses ad durítiam cordis vestri permísit vobis dimíttere uxóres vestras: ab inítio autem non fuit sic.
19	9	Dico autem vobis, quia quicúmque dimíserit uxórem suam, nisi ob fornicatiónem, et áliam dúxerit, mœchátur: et qui dimíssam dúxerit, mœchátur.
19	10	Dicunt ei discípuli ejus: Si ita est causa hóminis cum uxóre, non éxpedit núbere.
19	11	Qui dixit illis: Non omnes cápiunt verbum istud, sed quibus datum est.
19	12	Sunt enim eunúchi, qui de matris útero sic nati sunt: et sunt eunúchi, qui facti sunt ab homínibus: et sunt eunúchi, qui seípsos castravérunt propter regnum cælórum. Qui potest cápere cápiat.
19	13	Tunc obláti sunt ei párvuli, ut manus eis impóneret, et oráret. Discípuli autem increpábant eos.
19	14	Jesus vero ait eis: Sínite párvulos, et nolíte eos prohibére ad me veníre: tálium est enim regnum cælórum.
19	15	Et cum imposuísset eis manus, ábiit inde.
19	16	Et ecce unus accédens, ait illi: Magíster bone, quid boni fáciam ut hábeam vitam ætérnam?
19	17	Qui dixit ei: Quid me intérrogas de bono? Unus est bonus, Deus. Si autem vis ad vitam íngredi, serva mandáta.
19	18	Dicit illi: Quæ? Jesus autem dixit: Non homicídium fácies: Non adulterábis: Non fácies furtum: Non falsum testimónium dices:
19	19	Honóra patrem tuum, et matrem tuam, et díliges próximum tuum sicut teípsum.
19	20	Dicit illi adoléscens: Omnia hæc custodívi a juventúte mea: quid adhuc mihi deest?
19	21	Ait illi Jesus: Si vis perféctus esse, vade, vende quæ habes, et da paupéribus, et habébis thesáurum in cælo: et veni, séquere me.
19	22	Cum audísset autem adoléscens verbum, ábiit tristis: erat enim habens multas possessiónes.
19	23	Jesus autem dixit discípulis suis: Amen dico vobis, quia dives diffícile intrábit in regnum cælórum.
19	24	Et íterum dico vobis: Facílius est camélum per forámen acus transíre, quam dívitem intráre in regnum cælórum.
19	25	Audítis autem his, discípuli mirabántur valde, dicéntes: Quis ergo póterit salvus esse?
19	26	Aspíciens autem Jesus, dixit illis: Apud hómines hoc impossíbile est: apud Deum autem ómnia possibília sunt.
19	27	Tunc respóndens Petrus, dixit ei: Ecce nos relíquimus ómnia, et secúti sumus te: quid ergo erit nobis?
19	28	Jesus autem dixit illis: Amen dico vobis, quod vos, qui secúti estis me, in regeneratióne cum séderit Fílius hóminis in sede majestátis suæ, sedébitis et vos super sedes duódecim, judicántes duódecim tribus Israël.
19	29	Et omnis, qui relíquerit domum, vel fratres, aut soróres, aut patrem, aut matrem, aut uxórem, aut fílios, aut agros propter nomen meum, céntuplum accípiet, et vitam ætérnam possidébit.
19	30	Multi autem erunt primi novíssimi, et novíssimi primi.
20	1	Símile est regnum cælórum hómini patrifamílias, qui éxiit primo mane condúcere operários in víneam suam.
20	2	Conventióne autem facta cum operáriis ex denário diúrno, misit eos in víneam suam.
20	3	Et egréssus circa horam tértiam, vidit álios stantes in foro otiósos,
20	4	et dixit illis: Ite et vos in víneam meam, et quod justum fúerit dabo vobis.
20	5	Illi autem abiérunt. Iterum autem éxiit circa sextam, et nonam horam: et fecit simíliter.
20	6	Circa undécimam vero éxiit, et invénit álios stantes, et dicit illis: Quid hic statis tota die otiósi?
20	7	Dicunt ei: Quia nemo nos condúxit. Dicit illis: Ite et vos in víneam meam.
20	8	Cum sero autem factum esset, dicit dóminus víneæ procuratóri suo: Voca operários, et redde illis mercédem incípiens a novíssimis usque ad primos.
20	9	Cum veníssent ergo qui circa undécimam horam vénerant, accepérunt síngulos denários.
20	10	Veniéntes autem et primi, arbitráti sunt quod plus essent acceptúri: accepérunt autem et ipsi síngulos denários.
20	11	Et accipiéntes murmurábant advérsus patremfamílias,
20	12	dicéntes: Hi novíssimi una hora fecérunt, et pares illos nobis fecísti, qui portávimus pondus diéi, et æstus.
20	13	At ille respóndens uni eórum, dixit: Amíce, non fácio tibi injúriam: nonne ex denário convenísti mecum?
20	14	Tolle quod tuum est, et vade: volo autem et huic novíssimo dare sicut et tibi.
20	15	Aut non licet mihi quod volo, fácere? an óculus tuus nequam est, quia ego bonus sum?
20	16	Sic erunt novíssimi primi, et primi novíssimi. Multi enim sunt vocáti, pauci vero elécti.
20	17	Et ascéndens Jesus Jerosólymam, assúmpsit duódecim discípulos secréto, et ait illis:
20	18	Ecce ascéndimus Jerosólymam, et Fílius hóminis tradétur princípibus sacerdótum, et scribis, et condemnábunt eum morte,
20	19	et tradent eum géntibus ad illudéndum, et flagellándum, et crucifigéndum, et tértia die resúrget.
20	20	Tunc accéssit ad eum mater filiórum Zebedǽi cum fíliis suis, adórans et petens áliquid ab eo.
20	21	Qui dixit ei: Quid vis? Ait illi: Dic ut sédeant hi duo fílii mei, unus ad déxteram tuam, et unus ad sinístram in regno tuo.
20	22	Respóndens autem Jesus, dixit: Nescítis quid petátis. Potéstis bíbere cálicem, quem ego bibitúrus sum? Dicunt ei: Póssumus.
20	23	Ait illis: Cálicem quidem meum bibétis: sedére autem ad déxteram meam vel sinístram non est meum dare vobis, sed quibus parátum est a Patre meo.
20	24	Et audiéntes decem, indignáti sunt de duóbus frátribus.
20	25	Jesus autem vocávit eos ad se, et ait: Scitis quia príncipes géntium dominántur eórum: et qui majóres sunt, potestátem exércent in eos.
20	26	Non ita erit inter vos: sed quicúmque volúerit inter vos major fíeri, sit vester miníster:
20	27	et qui volúerit inter vos primus esse, erit vester servus.
20	28	Sicut Fílius hóminis non venit ministrári, sed ministráre, et dare ánimam suam redemptiónem pro multis.
20	29	Et egrediéntibus illis ab Jéricho, secúta est eum turba multa,
20	30	et ecce duo cæci sedéntes secus viam, audiérunt quia Jesus transíret: et clamavérunt, dicéntes: Dómine miserére nostri, fili David.
20	31	Turba autem increpábat eos ut tacérent. At illi magis clamábant, dicéntes: Dómine, miserére nostri, fili David.
20	32	Et stetit Jesus, et vocávit eos, et ait: Quid vultis ut fáciam vobis?
20	33	Dicunt illi: Dómine, ut aperiántur óculi nostri.
20	34	Misértus autem eórum Jesus, tétigit óculos eórum. Et conféstim vidérunt, et secúti sunt eum.
21	1	Et cum appropinquássent Jerosólymis, et veníssent Béthphage ad montem Olivéti: tunc Jesus misit duos discípulos,
21	2	dicens eis: Ite in castéllum, quod contra vos est, et statim inveniétis ásinam alligátam, et pullum cum ea: sólvite, et addúcite mihi:
21	3	et si quis vobis áliquid díxerit, dícite quia Dóminus his opus habet: et conféstim dimíttet eos.
21	4	Hoc autem totum factum est, ut adimplerétur quod dictum est per prophétam dicéntem:
21	5	Dícite fíliæ Sion: Ecce rex tuus venit tibi mansuétus, sedens super ásinam, et pullum fílium subjugális.
21	6	Eúntes autem discípuli fecérunt sicut præcépit illis Jesus.
21	7	Et adduxérunt ásinam, et pullum: et imposuérunt super eos vestiménta sua, et eum désuper sedére fecérunt.
21	8	Plúrima autem turba stravérunt vestiménta sua in via: álii autem cædébant ramos de arbóribus, et sternébant in via:
21	9	turbæ autem, quæ præcedébant, et quæ sequebántur, clamábant, dicéntes: Hosánna fílio David: benedíctus, qui venit in nómine Dómini: hosánna in altíssimis.
21	10	Et cum intrásset Jerosólymam, commóta est univérsa cívitas, dicens: Quis est hic?
21	11	Pópuli autem dicébant: Hic est Jesus prophéta a Názareth Galilǽæ.
21	12	Et intrávit Jesus in templum Dei, et ejiciébat omnes vendéntes, et eméntes in templo, et mensas nummulariórum, et cáthedras vendéntium colúmbas evértit:
21	13	et dicit eis: Scriptum est: Domus mea domus oratiónis vocábitur: vos autem fecístis illam spelúncam latrónum.
21	14	Et accessérunt ad eum cæci, et claudi in templo: et sanávit eos.
21	15	Vidéntes autem príncipes sacerdótum, et scribæ mirabília quæ fecit, et púeros clamántes in templo, et dicéntes: Hosánna fílio David: indignáti sunt,
21	16	et dixérunt ei: Audis quid isti dicunt? Jesus autem dixit eis: Utique. Numquam legístis: Quia ex ore infántium, et lacténtium perfecísti laudem?
21	17	Et relíctis illis, ábiit foras extra civitátem in Bethániam: ibíque mansit.
21	18	Mane autem revértens in civitátem, esúriit.
21	19	Et videns fici árborem unam secus viam, venit ad eam: et nihil invénit in ea nisi fólia tantum, et ait illi: Numquam ex te fructus nascátur in sempitérnum. Et arefácta est contínuo ficúlnea.
21	20	Et vidéntes discípuli, miráti sunt, dicéntes: Quómodo contínuo áruit?
21	21	Respóndens autem Jesus, ait eis: Amen dico vobis, si habuéritis fidem, et non hæsitavéritis, non solum de ficúlnea faciétis, sed et si monti huic dixéritis: Tolle, et jacta te in mare, fiet.
21	22	Et ómnia quæcúmque petiéritis in oratióne credéntes, accipiétis.
21	23	Et cum venísset in templum, accessérunt ad eum docéntem príncipes sacerdótum, et senióres pópuli, dicéntes: In qua potestáte hæc facis? Et quis tibi dedit hanc potestátem?
21	24	Respóndens Jesus dixit eis: Interrogábo vos et ego unum sermónem: quem si dixéritis mihi, et ego vobis dicam in qua potestáte hæc fácio.
21	25	Baptísmus Joánnis unde erat? e cælo, an ex homínibus? At illi cogitábant inter se, dicéntes:
21	26	Si dixérimus, e cælo, dicet nobis: Quare ergo non credidístis illi? Si autem dixérimus, ex homínibus, timémus turbam: omnes enim habébant Joánnem sicut prophétam.
21	27	Et respondéntes Jesu, dixérunt: Nescímus. Ait illis et ipse: Nec ego dico vobis in qua potestáte hæc fácio.
21	28	Quid autem vobis vidétur? Homo quidam habébat duos fílios, et accédens ad primum, dixit: Fili, vade hódie, operáre in vínea mea.
21	29	Ille autem respóndens, ait: Nolo. Póstea autem, pœniténtia motus, ábiit.
21	30	Accédens autem ad álterum, dixit simíliter. At ille respóndens, ait: Eo, dómine, et non ivit.
21	31	Quis ex duóbus fecit voluntátem patris? Dicunt ei: Primus. Dicit illis Jesus: Amen dico vobis, quia publicáni, et meretríces præcédent vos in regnum Dei.
21	32	Venit enim ad vos Joánnes in via justítiæ, et non credidístis ei: publicáni autem, et meretríces credidérunt ei: vos autem vidéntes nec pœniténtiam habuístis póstea, ut crederétis ei.
21	33	Aliam parábolam audíte: Homo erat paterfamílias, qui plantávit víneam, et sepem circúmdedit ei, et fodit in ea tórcular, et ædificávit turrim, et locávit eam agrícolis, et péregre proféctus est.
21	34	Cum autem tempus frúctuum appropinquásset, misit servos suos ad agrícolas, ut accíperent fructus ejus.
21	35	Et agrícolæ, apprehénsis servis ejus, álium cecidérunt, álium occidérunt, álium vero lapidavérunt.
21	36	Iterum misit álios servos plures prióribus, et fecérunt illis simíliter.
21	37	Novíssime autem misit ad eos fílium suum, dicens: Verebúntur fílium meum.
21	38	Agrícolæ autem vidéntes fílium dixérunt intra se: Hic est heres, veníte, occidámus eum, et habébimus hereditátem ejus.
21	39	Et apprehénsum eum ejecérunt extra víneam, et occidérunt.
21	40	Cum ergo vénerit dóminus víneæ, quid fáciet agrícolis illis?
21	41	Aiunt illi: Malos male perdet: et víneam suam locábit áliis agrícolis, qui reddant ei fructum tempóribus suis.
21	42	Dicit illis Jesus: Numquam legístis in Scriptúris: Lápidem, quem reprobavérunt ædificántes, hic factus est in caput ánguli: a Dómino factum est istud, et est mirábile in óculis nostris?
21	43	Ideo dico vobis, quia auferétur a vobis regnum Dei, et dábitur genti faciénti fructus ejus.
21	44	Et qui cecíderit super lápidem istum, confringétur: super quem vero cecíderit, cónteret eum.
21	45	Et cum audíssent príncipes sacerdótum, et Pharisǽi parábolas ejus, cognovérunt quod de ipsis díceret.
21	46	Et quæréntes eum tenére, timuérunt turbas: quóniam sicut prophétam eum habébant.
22	1	Et respóndens Jesus, dixit íterum in parábolis eis, dicens:
22	2	Símile factum est regnum cælórum hómini regi, qui fecit núptias fílio suo.
22	3	Et misit servos suos vocáre invitátos ad núptias, et nolébant veníre.
22	4	Iterum misit álios servos, dicens: Dícite invitátis: Ecce prándium meum parávi, tauri mei, et altília occísa sunt, et ómnia paráta: veníte ad núptias.
22	5	Illi autem neglexérunt: et abiérunt, álius in villam suam, álius vero ad negotiatiónem suam:
22	6	réliqui vero tenuérunt servos ejus, et contuméliis afféctos occidérunt.
22	7	Rex autem cum audísset, irátus est: et missis exercítibus suis, pérdidit homicídas illos, et civitátem illórum succéndit.
22	8	Tunc ait servis suis: Núptiæ quidem parátæ sunt, sed qui invitáti erant, non fuérunt digni.
22	9	Ite ergo ad éxitus viárum, et quoscúmque invenéritis, vocáte ad núptias.
22	10	Et egréssi servi ejus in vias, congregavérunt omnes, quos invenérunt, malos et bonos: et implétæ sunt núptiæ discumbéntium.
22	11	Intrávit autem rex ut vidéret discumbéntes, et vidit ibi hóminem non vestítum veste nuptiáli.
22	12	Et ait illi: Amíce, quómodo huc intrásti non habens vestem nuptiálem? At ille obmútuit.
22	13	Tunc dicit rex minístris: Ligátis mánibus, et pédibus ejus, míttite eum in ténebras exterióres: ibi erit fletus, et stridor déntium.
22	14	Multi enim sunt vocáti, pauci vero elécti.
22	15	Tunc abeúntes Pharisǽi, consílium iniérunt ut cáperent eum in sermóne.
22	16	Et mittunt ei discípulos suos cum Herodiánis, dicéntes: Magíster, scimus quia verax es, et viam Dei in veritáte doces, et non est tibi cura de áliquo: non enim réspicis persónam hóminum:
22	17	dic ergo nobis quid tibi vidétur, licet censum dare Cǽsari, an non?
22	18	Cógnita autem Jesus nequítia eórum, ait: Quid me tentátis hypócritæ?
22	19	Osténdite mihi numísma census. At illi obtulérunt ei denárium.
22	20	Et ait illis Jesus: Cujus est imágo hæc, et superscríptio?
22	21	Dicunt ei: Cǽsaris. Tunc ait illis: Réddite ergo quæ sunt Cǽsaris, Cǽsari: et quæ sunt Dei, Deo.
22	22	Et audiéntes miráti sunt, et relícto eo abiérunt.
22	23	In illo die accessérunt ad eum Sadducǽi, qui dicunt non esse resurrectiónem: et interrogavérunt eum,
22	24	dicéntes: Magíster, Móyses dixit: Si quis mórtuus fúerit non habens fílium, ut ducat frater ejus uxórem illíus, et súscitet semen fratri suo.
22	25	Erant autem apud nos septem fratres: et primus, uxóre ducta, defúnctus est: et non habens semen, relíquit uxórem suam fratri suo.
22	26	Simíliter secúndus, et tértius usque ad séptimum.
22	27	Novíssime autem ómnium et múlier defúncta est.
22	28	In resurrectióne ergo cujus erit de septem uxor? omnes enim habuérunt eam.
22	29	Respóndens autem Jesus, ait illis: Errátis nesciéntes Scriptúras, neque virtútem Dei.
22	30	In resurrectióne enim neque nubent, neque nubéntur: sed erunt sicut ángeli Dei in cælo.
22	31	De resurrectióne autem mortuórum non legístis quod dictum est a Deo dicénte vobis:
22	32	Ego sum Deus Abraham, et Deus Isaac, et Deus Jacob? Non est Deus mortuórum, sed vivéntium.
22	33	Et audiéntes turbæ, mirabántur in doctrína ejus.
22	34	Pharisǽi autem audiéntes quod siléntium imposuísset Sadducǽis, convenérunt in unum:
22	35	et interrogávit eum unus ex eis legis doctor, tentans eum:
22	36	Magíster, quod est mandátum magnum in lege?
22	37	Ait illi Jesus: Díliges Dóminum Deum tuum ex toto corde tuo, et in tota ánima tua, et in tota mente tua.
22	38	Hoc est máximum, et primum mandátum.
22	39	Secúndum autem símile est huic: Díliges próximum tuum, sicut teípsum.
22	40	In his duóbus mandátis univérsa lex pendet, et prophétæ.
22	41	Congregátis autem Pharisǽis, interrogávit eos Jesus,
22	42	dicens: Quid vobis vidétur de Christo? cujus fílius est? Dicunt ei: David.
22	43	Ait illis: Quómodo ergo David in Spíritu vocat eum Dóminum, dicens:
22	44	Dixit Dóminus Dómino meo: Sede a dextris meis, donec ponam inimícos tuos scabéllum pedum tuórum?
22	45	Si ergo David vocat eum Dóminum, quómodo fílius ejus est?
22	46	Et nemo póterat ei respondére verbum: neque ausus fuit quisquam ex illa die eum ámplius interrogáre.
23	1	Tunc Jesus locútus est ad turbas, et ad discípulos suos,
23	2	dicens: Super cáthedram Móysi sedérunt scribæ, et Pharisǽi.
23	3	Omnia ergo quæcúmque díxerint vobis, serváte, et fácite: secúndum ópera vero eórum nolíte fácere: dicunt enim, et non fáciunt.
23	4	Alligant enim ónera grávia, et importabília, et impónunt in húmeros hóminum: dígito autem suo nolunt ea movére.
23	5	Omnia vero ópera sua fáciunt ut videántur ab homínibus: dilátant enim phylactéria sua, et magníficant fímbrias.
23	6	Amant autem primos recúbitus in cœnis, et primas cáthedras in synagógis,
23	7	et salutatiónes in foro, et vocári ab homínibus Rabbi.
23	8	Vos autem nolíte vocári Rabbi: unus est enim magíster vester, omnes autem vos fratres estis.
23	9	Et patrem nolíte vocáre vobis super terram: unus est enim Pater vester, qui in cælis est.
23	10	Nec vocémini magístri: quia magíster vester unus est, Christus.
23	11	Qui major est vestrum, erit miníster vester.
23	12	Qui autem se exaltáverit, humiliábitur: et qui se humiliáverit, exaltábitur.
23	13	Væ autem vobis scribæ, et Pharisǽi hypócritæ: quia cláuditis regnum cælórum ante hómines: vos enim non intrátis, nec introëúntes sínitis intráre.
23	14	Væ vobis scribæ, et Pharisǽi hypócritæ: quia coméditis domos viduárum, oratiónes longas orántes: propter hoc ámplius accipiétis judícium.
23	15	Væ vobis scribæ, et Pharisǽi hypócritæ: quia circuítis mare, et áridam, ut faciátis unum prosélytum, et cum fúerit factus, fácitis eum fílium gehénnæ duplo quam vos.
23	16	Væ vobis duces cæci, qui dícitis: Quicúmque juráverit per templum, nihil est: qui autem juráverit in auro templi, debet.
23	17	Stulti, et cæci: quid enim majus est? aurum, an templum, quod sanctíficat aurum?
23	18	Et quicúmque juráverit in altári, nihil est: quicúmque autem juráverit in dono, quod est super illud, debet.
23	19	Cæci: quid enim majus est, donum, an altáre, quod sanctíficat donum?
23	20	Qui ergo jurat in altári, jurat in eo, et in ómnibus, quæ super illud sunt.
23	21	Et quicúmque juráverit in templo, jurat in illo, et in eo, qui hábitat in ipso:
23	22	et qui jurat in cælo, jurat in throno Dei, et in eo, qui sedet super eum.
23	23	Væ vobis scribæ, et Pharisǽi hypócritæ, qui decimátis mentham, et anéthum, et cymínum, et reliquístis quæ gravióra sunt legis, judícium, et misericórdiam, et fidem: hæc opórtuit fácere, et illa non omíttere.
23	24	Duces cæci, excolántes cúlicem, camélum autem glutiéntes.
23	25	Væ vobis scribæ, et Pharisǽi hypócritæ: quia mundátis quod déforis est cálicis, et parópsidis: intus autem pleni estis rapína, et immundítia.
23	26	Pharisǽe cæce, munda prius quod intus est cálicis, et parópsidis, ut fiat id, quod déforis est, mundum.
23	27	Væ vobis scribæ, et Pharisǽi hypócritæ: quia símiles estis sepúlcris dealbátis, quæ a foris parent homínibus speciósa, intus vero pleni sunt óssibus mortuórum, et omni spurcítia.
23	28	Sic et vos a foris quidem parétis homínibus justi: intus autem pleni estis hypócrisi, et iniquitáte.
23	29	Væ vobis scribæ, et Pharisǽi hypócritæ, qui ædificátis sepúlcra prophetárum, et ornátis monuménta justórum,
23	30	et dícitis: Si fuissémus in diébus patrum nostrórum, non essémus sócii eórum in sánguine prophetárum.
23	31	Itaque testimónio estis vobismetípsis, quia fílii estis eórum, qui prophétas occidérunt.
23	32	Et vos impléte mensúram patrum vestrórum.
23	33	Serpéntes, genímina viperárum, quómodo fugiétis a judício gehénnæ?
23	34	Ideo ecce ego mitto ad vos prophétas, et sapiéntes, et scribas, et ex illis occidétis, et crucifigétis, et ex eis flagellábitis in synagógis vestris, et persequémini de civitáte in civitátem:
23	35	ut véniat super vos omnis sanguis justus, qui effúsus est super terram, a sánguine Abel justi usque ad sánguinem Zacharíæ, fílii Barachíæ, quem occidístis inter templum et altáre.
23	36	Amen dico vobis, vénient hæc ómnia super generatiónem istam.
23	37	Jerúsalem, Jerúsalem, quæ occídis prophétas, et lápidas eos, qui ad te missi sunt, quóties vólui congregáre fílios tuos, quemádmodum gallína cóngregat pullos suos sub alas, et noluísti?
23	38	Ecce relinquétur vobis domus vestra desérta.
23	39	Dico enim vobis, non me vidébitis ámodo, donec dicátis: Benedíctus, qui venit in nómine Dómini.
24	1	Et egréssus Jesus de templo, ibat. Et accessérunt discípuli ejus, ut osténderent ei ædificatiónes templi.
24	2	Ipse autem respóndens dixit illis: Vidétis hæc ómnia? amen dico vobis, non relinquétur hic lapis super lápidem, qui non destruátur.
24	3	Sedénte autem eo super montem Olivéti, accessérunt ad eum discípuli secréto, dicéntes: Dic nobis, quando hæc erunt? et quod signum advéntus tui, et consummatiónis sǽculi?
24	4	Et respóndens Jesus, dixit eis: Vidéte ne quis vos sedúcat.
24	5	Multi enim vénient in nómine meo, dicéntes: Ego sum Christus: et multos sedúcent.
24	6	Auditúri enim estis prœ́lia, et opiniónes prœliórum. Vidéte ne turbémini: opórtet enim hæc fíeri, sed nondum est finis.
24	7	Consúrget enim gens in gentem, et regnum in regnum, et erunt pestiléntiæ, et fames, et terræmótus per loca.
24	8	Hæc autem ómnia inítia sunt dolórum.
24	9	Tunc tradent vos in tribulatiónem, et occídent vos: et éritis ódio ómnibus géntibus propter nomen meum.
24	10	Et tunc scandalizabúntur multi, et ínvicem tradent, et ódio habébunt ínvicem.
24	11	Et multi pseudoprophétæ surgent, et sedúcent multos.
24	12	Et quóniam abundávit iníquitas, refrigéscet cáritas multórum.
24	13	Qui autem perseveráverit usque in finem, hic salvus erit.
24	14	Et prædicábitur hoc Evangélium regni in univérso orbe, in testimónium ómnibus géntibus: et tunc véniet consummátio.
24	15	Cum ergo vidéritis abominatiónem desolatiónis, quæ dicta est a Daniéle prophéta, stantem in loco sancto, qui legit, intélligat:
24	16	tunc qui in Judǽa sunt, fúgiant ad montes:
24	17	et qui in tecto, non descéndat tóllere áliquid de domo sua:
24	18	et qui in agro, non revertátur tóllere túnicam suam.
24	19	Væ autem prægnántibus, et nutriéntibus in illis diébus.
24	20	Oráte autem ut non fiat fuga vestra in híeme, vel sábbato.
24	21	Erit enim tunc tribulátio magna, qualis non fuit ab inítio mundi usque modo, neque fiet.
24	22	Et nisi breviáti fuíssent dies illi, non fíeret salva omnis caro: sed propter eléctos breviabúntur dies illi.
24	23	Tunc si quis vobis díxerit: Ecce hic est Christus, aut illic: nolíte crédere.
24	24	Surgent enim pseudochrísti, et pseudoprophétæ: et dabunt signa magna, et prodígia, ita ut in errórem inducántur (si fíeri potest) étiam elécti.
24	25	Ecce prædíxi vobis.
24	26	Si ergo díxerint vobis: Ecce in desérto est, nolíte exíre: Ecce in penetrálibus, nolíte crédere.
24	27	Sicut enim fulgur exit ab Oriénte, et paret usque in Occidéntem: ita erit et advéntus Fílii hóminis.
24	28	Ubicúmque fúerit corpus, illic congregabúntur et áquilæ.
24	29	Statim autem post tribulatiónem diérum illórum sol obscurábitur, et luna non dabit lumen suum, et stellæ cadent de cælo, et virtútes cælórum commovebúntur:
24	30	et tunc parébit signum Fílii hóminis in cælo: et tunc plangent omnes tribus terræ: et vidébunt Fílium hóminis veniéntem in núbibus cæli cum virtúte multa, et majestáte.
24	31	Et mittet ángelos suos cum tuba, et voce magna: et congregábunt eléctos ejus a quátuor ventis, a summis cælórum usque ad términos eórum.
24	32	Ab árbore autem fici díscite parábolam: cum jam ramus ejus tener fúerit, et fólia nata, scitis quia prope est æstas:
24	33	ita et vos cum vidéritis hæc ómnia, scitóte quia prope est in jánuis.
24	34	Amen dico vobis, quia non præteríbit generátio hæc, donec ómnia hæc fiant.
24	35	Cælum, et terra transíbunt, verba autem mea non præteríbunt.
24	36	De die autem illa, et hora nemo scit, neque ángeli cælórum, nisi solus Pater.
24	37	Sicut autem in diébus Noë, ita erit et advéntus Fílii hóminis.
24	38	Sicut enim erant in diébus ante dilúvium comedéntes et bibéntes, nubéntes et nuptum tradéntes, usque ad eum diem, quo intrávit Noë in arcam,
24	39	et non cognovérunt donec venit dilúvium, et tulit omnes: ita erit et advéntus Fílii hóminis.
24	40	Tunc duo erunt in agro: unus assumétur, et unus relinquétur.
24	41	Duæ moléntes in mola: una assumétur, et una relinquétur.
24	42	Vigiláte ergo, quia nescítis qua hora Dóminus vester ventúrus sit.
24	43	Illud autem scitóte, quóniam si sciret paterfamílias qua hora fur ventúrus esset, vigiláret útique, et non síneret pérfodi domum suam.
24	44	Ideo et vos estóte paráti: quia qua nescítis hora Fílius hóminis ventúrus est.
24	45	Quis, putas, est fidélis servus, et prudens, quem constítuit dóminus suus super famíliam suam, ut det illis cibum in témpore?
24	46	Beátus ille servus, quem cum vénerit dóminus ejus, invénerit sic faciéntem.
24	47	Amen dico vobis, quóniam super ómnia bona sua constítuet eum.
24	48	Si autem díxerit malus servus ille in corde suo: Moram facit dóminus meus veníre:
24	49	et cœ́perit percútere consérvos suos, mandúcet autem, et bibat cum ebriósis:
24	50	véniet dóminus servi illíus in die, qua non sperat, et hora, qua ignórat:
24	51	et dívidet eum, partémque ejus ponet cum hypócritis: illic erit fletus, et stridor déntium.
25	1	Tunc símile erit regnum cælórum decem virgínibus: quæ accipiéntes lámpades suas exiérunt óbviam sponso, et sponsæ.
25	2	Quinque autem ex eis erant fátuæ, et quinque prudéntes:
25	3	sed quinque fátuæ, accéptis lampádibus, non sumpsérunt óleum secum:
25	4	prudéntes vero accepérunt óleum in vasis suis cum lampádibus.
25	5	Moram autem faciénte sponso, dormitavérunt omnes et dormiérunt.
25	6	Média autem nocte clamor factus est: Ecce sponsus venit, exíte óbviam ei.
25	7	Tunc surrexérunt omnes vírgines illæ, et ornavérunt lámpades suas.
25	8	Fátuæ autem sapiéntibus dixérunt: Date nobis de óleo vestro: quia lámpades nostræ exstinguúntur.
25	9	Respondérunt prudéntes, dicéntes: Ne forte non suffíciat nobis, et vobis, ite pótius ad vendéntes, et émite vobis.
25	10	Dum autem irent émere, venit sponsus: et quæ parátæ erant, intravérunt cum eo ad núptias, et clausa est jánua.
25	11	Novíssime vero véniunt et réliquæ vírgines, dicéntes: Dómine, Dómine, áperi nobis.
25	12	At ille respóndens, ait: Amen dico vobis, néscio vos.
25	13	Vigiláte ítaque, quia nescítis diem, neque horam.
25	14	Sicut enim homo péregre proficíscens, vocávit servos suos, et trádidit illis bona sua.
25	15	Et uni dedit quinque talénta, álii autem duo, álii vero unum, unicuíque secúndum própriam virtútem: et proféctus est statim.
25	16	Abiit autem qui quinque talénta accéperat, et operátus est in eis, et lucrátus est ália quinque.
25	17	Simíliter et qui duo accéperat, lucrátus est ália duo.
25	18	Qui autem unum accéperat, ábiens fodit in terram, et abscóndit pecúniam dómini sui.
25	19	Post multum vero témporis venit dóminus servórum illórum, et pósuit ratiónem cum eis.
25	20	Et accédens qui quinque talénta accéperat, óbtulit ália quinque talénta, dicens: Dómine, quinque talénta tradidísti mihi, ecce ália quinque superlucrátus sum.
25	21	Ait illi dóminus ejus: Euge serve bone, et fidélis: quia super pauca fuísti fidélis, super multa te constítuam: intra in gáudium dómini tui.
25	22	Accéssit autem et qui duo talénta accéperat, et ait: Dómine, duo talénta tradidísti mihi, ecce ália duo lucrátus sum.
25	23	Ait illi dóminus ejus: Euge serve bone, et fidélis: quia super pauca fuísti fidélis, super multa te constítuam: intra in gáudium dómini tui.
25	24	Accédens autem et qui unum taléntum accéperat, ait: Dómine, scio quia homo durus es: metis ubi non seminásti, et cóngregas ubi non sparsísti:
25	25	et timens ábii, et abscóndi taléntum tuum in terra: ecce habes quod tuum est.
25	26	Respóndens autem dóminus ejus, dixit ei: Serve male, et piger, sciébas quia meto ubi non sémino, et cóngrego ubi non sparsi:
25	27	opórtuit ergo te commíttere pecúniam meam nummuláriis, et véniens ego recepíssem útique quod meum est cum usúra.
25	28	Tóllite ítaque ab eo taléntum, et date ei, qui habet decem talénta:
25	29	omni enim habénti dábitur, et abundábit: ei autem qui non habet, et quod vidétur habére, auferétur ab eo.
25	30	Et inútilem servum ejícite in ténebras exterióres: illic erit fletus, et stridor déntium.
25	31	Cum autem vénerit Fílius hóminis in majestáte sua, et omnes ángeli cum eo, tunc sedébit super sedem majestátis suæ:
25	32	et congregabúntur ante eum omnes gentes, et separábit eos ab ínvicem, sicut pastor ségregat oves ab hædis:
25	33	et státuet oves quidem a dextris suis, hædos autem a sinístris.
25	34	Tunc dicet rex his, qui a dextris ejus erunt: Veníte benedícti Patris mei, possidéte parátum vobis regnum a constitutióne mundi:
25	35	esurívi enim, et dedístis mihi manducáre: sitívi, et dedístis mihi bíbere: hospes eram, et collegístis me:
25	36	nudus, et cooperuístis me: infírmus, et visitástis me: in cárcere eram, et venístis ad me.
25	37	Tunc respondébunt ei justi, dicéntes: Dómine, quando te vídimus esuriéntem, et pávimus te: sitiéntem, et dédimus tibi potum?
25	38	quando autem te vídimus hóspitem, et collégimus te: aut nudum, et cooperúimus te:
25	39	aut quando te vídimus infírmum, aut in cárcere, et vénimus ad te?
25	40	Et respóndens rex, dicet illis: Amen dico vobis, quámdiu fecístis uni ex his frátribus meis mínimis, mihi fecístis.
25	41	Tunc dicet et his, qui a sinístris erunt: Discédite a me maledícti in ignem ætérnum, qui parátus est diábolo, et ángelis ejus:
25	42	esurívi enim, et non dedístis mihi manducáre: sitívi, et non dedístis mihi potum:
25	43	hospes eram, et non collegístis me: nudus, et non cooperuístis me: infírmus, et in cárcere, et non visitástis me.
25	44	Tunc respondébunt ei et ipsi, dicéntes: Dómine, quando te vídimus esuriéntem, aut sitiéntem, aut hóspitem, aut nudum, aut infírmum, aut in cárcere, et non ministrávimus tibi?
25	45	Tunc respondébit illis, dicens: Amen dico vobis: Quámdiu non fecístis uni de minóribus his, nec mihi fecístis.
25	46	Et ibunt hi in supplícium ætérnum: justi autem in vitam ætérnam.
26	1	Et factum est: cum consummásset Jesus sermónes hos omnes, dixit discípulis suis:
26	2	Scitis quia post bíduum Pascha fiet, et Fílius hóminis tradétur ut crucifigátur.
26	3	Tunc congregáti sunt príncipes sacerdótum, et senióres pópuli, in átrium príncipis sacerdótum, qui dicebátur Caíphas:
26	4	et consílium fecérunt ut Jesum dolo tenérent, et occíderent.
26	5	Dicébant autem: Non in die festo, ne forte tumúltus fíeret in pópulo.
26	6	Cum autem Jesus esset in Bethánia in domo Simónis leprósi,
26	7	accéssit ad eum múlier habens alabástrum unguénti pretiósi, et effúdit super caput ipsíus recumbéntis.
26	8	Vidéntes autem discípuli, indignáti sunt, dicéntes: Ut quid perdítio hæc?
26	9	pótuit enim istud venúmdari multo, et dari paupéribus.
26	10	Sciens autem Jesus, ait illis: Quid molésti estis huic mulíeri? opus enim bonum operáta est in me.
26	11	Nam semper páuperes habétis vobíscum: me autem non semper habétis.
26	12	Mittens enim hæc unguéntum hoc in corpus meum, ad sepeliéndum me fecit.
26	13	Amen dico vobis, ubicúmque prædicátum fúerit hoc Evangélium in toto mundo, dicétur et quod hæc fecit in memóriam ejus.
26	14	Tunc ábiit unus de duódecim, qui dicebátur Judas Iscariótes, ad príncipes sacerdótum:
26	15	et ait illis: Quid vultis mihi dare, et ego vobis eum tradam? At illi constituérunt ei trigínta argénteos.
26	16	Et exínde quærébat opportunitátem ut eum tráderet.
26	17	Prima autem die azymórum accessérunt discípuli ad Jesum, dicéntes: Ubi vis parémus tibi comédere Pascha?
26	18	At Jesus dixit: Ite in civitátem ad quemdam, et dícite ei: Magíster dicit: Tempus meum prope est, apud te fácio Pascha cum discípulis meis.
26	19	Et fecérunt discípuli sicut constítuit illis Jesus, et paravérunt Pascha.
26	20	Véspere autem facto, discumbébat cum duódecim discípulis suis.
26	21	Et edéntibus illis, dixit: Amen dico vobis, quia unus vestrum me traditúrus est.
26	22	Et contristáti valde, cœpérunt sínguli dícere: Numquid ego sum Dómine?
26	23	At ipse respóndens, ait: Qui intíngit mecum manum in parópside, hic me tradet.
26	24	Fílius quidem hóminis vadit, sicut scriptum est de illo: væ autem hómini illi, per quem Fílius hóminis tradétur: bonum erat ei, si natus non fuísset homo ille.
26	25	Respóndens autem Judas, qui trádidit eum, dixit: Numquid ego sum Rabbi? Ait illi: Tu dixísti.
26	26	Cœnántibus autem eis, accépit Jesus panem, et benedíxit, ac fregit, dedítque discípulis suis, et ait: Accípite, et comédite: hoc est corpus meum.
26	27	Et accípiens cálicem, grátias egit: et dedit illis, dicens: Bíbite ex hoc omnes.
26	28	Hic est enim sanguis meus novi testaménti, qui pro multis effundétur in remissiónem peccatórum.
26	29	Dico autem vobis: non bibam ámodo de hoc genímine vitis usque in diem illum, cum illud bibam vobíscum novum in regno Patris mei.
26	30	Et hymno dicto, exiérunt in montem Olivéti.
26	31	Tunc dicit illis Jesus: Omnes vos scándalum patiémini in me in ista nocte. Scriptum est enim: Percútiam pastórem, et dispergéntur oves gregis.
26	32	Postquam autem resurréxero, præcédam vos in Galilǽam.
26	33	Respóndens autem Petrus, ait illi: Et si omnes scandalizáti fúerint in te, ego numquam scandalizábor.
26	34	Ait illi Jesus: Amen dico tibi, quia in hac nocte, ántequam gallus cantet, ter me negábis.
26	35	Ait illi Petrus: Etiámsi oportúerit me mori tecum, non te negábo. Simíliter et omnes discípuli dixérunt.
26	36	Tunc venit Jesus cum illis in villam, quæ dícitur Gethsémani, et dixit discípulis suis: Sedéte hic donec vadam illuc, et orem.
26	37	Et assúmpto Petro, et duóbus fíliis Zebedǽi, cœpit contristári et mœstus esse.
26	38	Tunc ait illis: Tristis est ánima mea usque ad mortem: sustinéte hic, et vigiláte mecum.
26	39	Et progréssus pusíllum, prócidit in fáciem suam, orans, et dicens: Pater mi, si possíbile est, tránseat a me calix iste: verúmtamen non sicut ego volo, sed sicut tu.
26	40	Et venit ad discípulos suos, et invénit eos dormiéntes, et dicit Petro: Sic non potuístis una hora vigiláre mecum?
26	41	Vigiláte, et oráte ut non intrétis in tentatiónem. Spíritus quidem promptus est, caro autem infírma.
26	42	Iterum secúndo ábiit, et orávit, dicens: Pater mi, si non potest hic calix transíre nisi bibam illum, fiat volúntas tua.
26	43	Et venit íterum, et invénit eos dormiéntes: erant enim óculi eórum graváti.
26	44	Et relíctis illis, íterum ábiit, et orávit tértio, eúmdem sermónem dicens.
26	45	Tunc venit ad discípulos suos, et dicit illis: Dormíte jam, et requiéscite: ecce appropinquávit hora, et Fílius hóminis tradétur in manus peccatórum.
26	46	Súrgite, eámus: ecce appropinquávit qui me tradet.
26	47	Adhuc eo loquénte, ecce Judas unus de duódecim venit, et cum eo turba multa cum gládiis et fústibus, missi a princípibus sacerdótum, et senióribus pópuli.
26	48	Qui autem trádidit eum, dedit illis signum, dicens: Quemcúmque osculátus fúero, ipse est, tenéte eum.
26	49	Et conféstim accédens ad Jesum, dixit: Ave Rabbi. Et osculátus est eum.
26	50	Dixítque illi Jesus: Amíce, ad quid venísti? Tunc accessérunt, et manus injecérunt in Jesum, et tenuérunt eum.
26	51	Et ecce unus ex his, qui erant cum Jesu, exténdens manum, exémit gládium suum, et percútiens servum príncipis sacerdótum amputávit aurículam ejus.
26	52	Tunc ait illi Jesus: Convérte gládium tuum in locum suum: omnes enim, qui accéperint gládium, gládio períbunt.
26	53	An putas, quia non possum rogáre Patrem meum, et exhibébit mihi modo plus quam duódecim legiónes angelórum?
26	54	Quómodo ergo implebúntur Scriptúræ, quia sic opórtet fíeri?
26	55	In illa hora dixit Jesus turbis: Tamquam ad latrónem exístis cum gládiis, et fústibus comprehéndere me: quotídie apud vos sedébam docens in templo, et non me tenuístis.
26	56	Hoc autem totum factum est, ut adimpleréntur Scriptúræ prophetárum. Tunc discípuli omnes, relícto eo, fugérunt.
26	57	At illi tenéntes Jesum, duxérunt ad Caípham príncipem sacerdótum, ubi scribæ et senióres convénerant.
26	58	Petrus autem sequebátur eum a longe, usque in átrium príncipis sacerdótum. Et ingréssus intro, sedébat cum minístris, ut vidéret finem.
26	59	Príncipes autem sacerdótum, et omne concílium, quærébant falsum testimónium contra Jesum, ut eum morti tráderent:
26	60	et non invenérunt, cum multi falsi testes accessíssent. Novíssime autem venérunt duo falsi testes,
26	61	et dixérunt: Hic dixit: Possum destrúere templum Dei, et post tríduum reædificáre illud.
26	62	Et surgens princeps sacerdótum, ait illi: Nihil respóndes ad ea, quæ isti advérsum te testificántur?
26	63	Jesus autem tacébat. Et princeps sacerdótum ait illi: Adjúro te per Deum vivum, ut dicas nobis si tu es Christus Fílius Dei.
26	64	Dicit illi Jesus: Tu dixísti. Verúmtamen dico vobis, ámodo vidébitis Fílium hóminis sedéntem a dextris virtútis Dei, et veniéntem in núbibus cæli.
26	65	Tunc princeps sacerdótum scidit vestiménta sua, dicens: Blasphemávit: quid adhuc egémus téstibus? ecce nunc audístis blasphémiam:
26	66	quid vobis vidétur? At illi respondéntes dixérunt: Reus est mortis.
26	67	Tunc exspuérunt in fáciem ejus, et cólaphis eum cecidérunt, álii autem palmas in fáciem ejus dedérunt,
26	68	dicéntes: Prophetíza nobis Christe, quis est qui te percússit?
26	69	Petrus vero sedébat foris in átrio: et accéssit ad eum una ancílla, dicens: Et tu cum Jesu Galilǽo eras.
26	70	At ille negávit coram ómnibus, dicens: Néscio quid dicis.
26	71	Exeúnte autem illo jánuam, vidit eum ália ancílla, et ait his, qui erant ibi: Et hic erat cum Jesu Nazaréno.
26	72	Et íterum negávit cum juraménto: Quia non novi hóminem.
26	73	Et post pusíllum accessérunt qui stabant, et dixérunt Petro: Vere et tu ex illis es: nam et loquéla tua maniféstum te facit.
26	74	Tunc cœpit detestári, et juráre quia non novísset hóminem. Et contínuo gallus cantávit.
26	75	Et recordátus est Petrus verbi Jesu, quod díxerat: Priúsquam gallus cantet, ter me negábis. Et egréssus foras, flevit amáre.
27	1	Mane autem facto, consílium iniérunt omnes príncipes sacerdótum, et senióres pópuli advérsus Jesum, ut eum morti tráderent.
27	2	Et vinctum adduxérunt eum, et tradidérunt Póntio Piláto prǽsidi.
27	3	Tunc videns Judas, qui eum trádidit, quod damnátus esset, pœniténtia ductus, rétulit trigínta argénteos princípibus sacerdótum, et senióribus,
27	4	dicens: Peccávi, tradens sánguinem justum. At illi dixérunt: Quid ad nos? tu víderis.
27	5	Et projéctis argénteis in templo, recéssit: et ábiens láqueo se suspéndit.
27	6	Príncipes autem sacerdótum, accéptis argénteis, dixérunt: Non licet eos míttere in córbonam: quia prétium sánguinis est.
27	7	Consílio autem ínito, emérunt ex illis agrum fíguli, in sepultúram peregrinórum.
27	8	Propter hoc vocátus est ager ille, Hacéldama, hoc est, Ager sánguinis, usque in hodiérnum diem.
27	9	Tunc implétum est quod dictum est per Jeremíam prophétam, dicéntem: Et accepérunt trigínta argénteos prétium appretiáti, quem appretiavérunt a fíliis Israël:
27	10	et dedérunt eos in agrum fíguli, sicut constítuit mihi Dóminus.
27	11	Jesus autem stetit ante prǽsidem, et interrogávit eum præses, dicens: Tu es rex Judæórum? Dicit illi Jesus: Tu dicis.
27	12	Et cum accusarétur a princípibus sacerdótum, et senióribus, nihil respóndit.
27	13	Tunc dicit illi Pilátus: Non audis quanta advérsum te dicunt testimónia?
27	14	Et non respóndit ei ad ullum verbum, ita ut mirarétur præses veheménter.
27	15	Per diem autem solémnem consuéverat præses pópulo dimíttere unum vinctum, quem voluíssent.
27	16	Habébat autem tunc vinctum insígnem, qui dicebátur Barábbas.
27	17	Congregátis ergo illis, dixit Pilátus: Quem vultis dimíttam vobis: Barábbam, an Jesum, qui dícitur Christus?
27	18	Sciébat enim quod per invídiam tradidíssent eum.
27	19	Sedénte autem illo pro tribunáli, misit ad eum uxor ejus, dicens: Nihil tibi, et justo illi: multa enim passa sum hódie per visum propter eum.
27	20	Príncipes autem sacerdótum, et senióres persuasérunt pópulis ut péterent Barábbam, Jesum vero pérderent.
27	21	Respóndens autem præses, ait illis: Quem vultis vobis de duóbus dimítti? At illi dixérunt: Barábbam.
27	22	Dicit illis Pilátus: Quid ígitur fáciam de Jesu, qui dícitur Christus?
27	23	Dicunt omnes: Crucifigátur. Ait illis præses: Quid enim mali fecit? At illi magis clamábant dicéntes: Crucifigátur.
27	24	Videns autem Pilátus quia nihil profíceret, sed magis tumúltus fíeret: accépta aqua, lavit manus coram pópulo, dicens: Innocens ego sum a sánguine justi hujus: vos vidéritis.
27	25	Et respóndens univérsus pópulus, dixit: Sanguis ejus super nos, et super fílios nostros.
27	26	Tunc dimísit illis Barábbam: Jesum autem flagellátum trádidit eis ut crucifigerétur.
27	27	Tunc mílites prǽsidis suscipiéntes Jesum in prætórium, congregavérunt ad eum univérsam cohórtem:
27	28	et exuéntes eum, chlámydem coccíneam circumdedérunt ei,
27	29	et plecténtes corónam de spinis, posuérunt super caput ejus, et arúndinem in déxtera ejus. Et genu flexo ante eum, illudébant ei, dicéntes: Ave rex Judæórum.
27	30	Et exspuéntes in eum, accepérunt arúndinem, et percutiébant caput ejus.
27	31	Et postquam illusérunt ei, exuérunt eum chlámyde, et induérunt eum vestiméntis ejus, et duxérunt eum ut crucifígerent.
27	32	Exeúntes autem invenérunt hóminem Cyrenǽum, nómine Simónem: hunc angariavérunt ut tólleret crucem ejus.
27	33	Et venérunt in locum, qui dícitur Gólgotha, quod est Calváriæ locus.
27	34	Et dedérunt ei vinum bíbere cum felle mistum. Et cum gustásset, nóluit bíbere.
27	35	Postquam autem crucifixérunt eum, divisérunt vestiménta ejus, sortem mitténtes: ut implerétur quod dictum est per prophétam dicéntem: Divisérunt sibi vestiménta mea, et super vestem meam misérunt sortem.
27	36	Et sedéntes servábant eum.
27	37	Et imposuérunt super caput ejus causam ipsíus scriptam: Hic est Jesus rex Judæórum.
27	38	Tunc crucifíxi sunt cum eo duo latrónes: unus a dextris, et unus a sinístris.
27	39	Prætereúntes autem blasphemábant eum movéntes cápita sua,
27	40	et dicéntes: Vah qui déstruis templum Dei, et in tríduo illud reædíficas: salva temetípsum: si Fílius Dei es, descénde de cruce.
27	41	Simíliter et príncipes sacerdótum illudéntes cum scribis, et senióribus dicébant:
27	42	Alios salvos fecit, seípsum non potest salvum fácere: si rex Israël est, descéndat nunc de cruce, et crédimus ei:
27	43	confídit in Deo: líberet nunc, si vult eum: dixit enim: Quia Fílius Dei sum.
27	44	Idípsum autem et latrónes, qui crucifíxi erant cum eo, improperábant ei.
27	45	A sexta autem hora ténebræ factæ sunt super univérsam terram usque ad horam nonam.
27	46	Et circa horam nonam clamávit Jesus voce magna, dicens: Eli, Eli, lamma sabactháni? hoc est: Deus meus, Deus meus, ut quid dereliquísti me?
27	47	Quidam autem illic stantes, et audiéntes, dicébant: Elíam vocat iste.
27	48	Et contínuo currens unus ex eis, accéptam spóngiam implévit acéto, et impósuit arúndini, et dabat ei bíbere.
27	49	Céteri vero dicébant: Sine, videámus an véniat Elías líberans eum.
27	50	Jesus autem íterum clamans voce magna, emísit spíritum.
27	51	Et ecce velum templi scissum est in duas partes a summo usque deórsum: et terra mota est, et petræ scissæ sunt,
27	52	et monuménta apérta sunt: et multa córpora sanctórum, qui dormíerant, surrexérunt.
27	53	Et exeúntes de monuméntis post resurrectiónem ejus, venérunt in sanctam civitátem, et apparuérunt multis.
27	54	Centúrio autem, et qui cum eo erant, custodiéntes Jesum, viso terræmótu et his, quæ fiébant, timuérunt valde, dicéntes: Vere Fílius Dei erat iste.
27	55	Erant autem ibi mulíeres multæ a longe, quæ secútæ erant Jesum a Galilǽa, ministrántes ei:
27	56	inter quas erat María Magdaléne, et María Jacóbi, et Joseph mater, et mater filiórum Zebedǽi.
27	57	Cum autem sero factum esset, venit quidam homo dives ab Arimathǽa, nómine Joseph, qui et ipse discípulus erat Jesu:
27	58	hic accéssit ad Pilátum, et pétiit corpus Jesu. Tunc Pilátus jussit reddi corpus.
27	59	Et accépto córpore, Joseph invólvit illud in síndone munda.
27	60	Et pósuit illud in monuménto suo novo, quod excíderat in petra. Et advólvit saxum magnum ad óstium monuménti, et ábiit.
27	61	Erant autem ibi María Magdaléne, et áltera María, sedéntes contra sepúlcrum.
27	62	Altera autem die, quæ est post Parascéven, convenérunt príncipes sacerdótum, et Pharisǽi ad Pilátum,
27	63	dicéntes: Dómine, recordáti sumus, quia sedúctor ille dixit adhuc vivens: Post tres dies resúrgam.
27	64	Jube ergo custodíri sepúlcrum usque in diem tértium: ne forte véniant discípuli ejus, et furéntur eum, et dicant plebi: Surréxit a mórtuis: et erit novíssimus error pejor prióre.
27	65	Ait illis Pilátus: Habétis custódiam, ite, custodíte sicut scitis.
27	66	Illi autem abeúntes, muniérunt sepúlcrum, signántes lápidem, cum custódibus.
28	1	Véspere autem sábbati, quæ lucéscit in prima sábbati, venit María Magdaléne, et áltera María, vidére sepúlcrum.
28	2	Et ecce terræmótus factus est magnus. Angelus enim Dómini descéndit de cælo: et accédens revólvit lápidem, et sedébat super eum:
28	3	erat autem aspéctus ejus sicut fulgur: et vestiméntum ejus sicut nix.
28	4	Præ timóre autem ejus extérriti sunt custódes, et facti sunt velut mórtui.
28	5	Respóndens autem ángelus dixit muliéribus: Nolíte timére vos: scio enim, quod Jesum, qui crucifíxus est, quǽritis.
28	6	Non est hic: surréxit enim, sicut dixit: veníte, et vidéte locum, ubi pósitus erat Dóminus.
28	7	Et cito eúntes, dícite discípulis ejus quia surréxit: et ecce præcédit vos in Galilǽam: ibi eum vidébitis: ecce prædíxi vobis.
28	8	Et exiérunt cito de monuménto cum timóre, et gáudio magno, curréntes nuntiáre discípulis ejus.
28	9	Et ecce Jesus occúrrit illis, dicens: Avéte. Illæ autem accessérunt, et tenuérunt pedes ejus, et adoravérunt eum.
28	10	Tunc ait illis Jesus: Nolíte timére: ite, nuntiáte frátribus meis ut eant in Galilǽam: ibi me vidébunt.
28	11	Quæ cum abiíssent, ecce quidam de custódibus venérunt in civitátem, et nuntiavérunt princípibus sacerdótum ómnia, quæ facta fúerant.
28	12	Et congregáti cum senióribus consílio accépto, pecúniam copiósam dedérunt milítibus,
28	13	dicéntes: Dícite quia discípuli ejus nocte venérunt, et furáti sunt eum, nobis dormiéntibus.
28	14	Et si hoc audítum fúerit a prǽside, nos suadébimus ei, et secúros vos faciémus.
28	15	At illi, accépta pecúnia, fecérunt sicut erant edócti. Et divulgátum est verbum istud apud Judǽos, usque in hodiérnum diem.
28	16	Undecim autem discípuli abiérunt in Galilǽam in montem, ubi constitúerat illis Jesus.
28	17	Et vidéntes eum adoravérunt: quidam autem dubitavérunt.
28	18	Et accédens Jesus locútus est eis, dicens: Data est mihi omnis potéstas in cælo, et in terra.
28	19	Eúntes ergo docéte omnes gentes: baptizántes eos in nómine Patris, et Fílii, et Spíritus sancti:
28	20	docéntes eos serváre ómnia quæcúmque mandávi vobis: et ecce ego vobíscum sum ómnibus diébus, usque ad consummatiónem sǽculi.
