1	1	Et hæc verba libri, quæ scripsit Baruch fílius Nériæ, fílii Maasíæ, fílii Sedecíæ, fílii Sédei, fílii Helcíæ in Babylónia,
1	2	in anno quinto, in séptimo die mensis, in témpore quo cepérunt Chaldǽi Jerúsalem, et succendérunt eam igni.
1	3	Et legit Baruch verba libri hujus ad aures Jechoníæ fílii Jóakim regis Juda, et ad aures univérsi pópuli veniéntis ad librum,
1	4	et ad aures poténtium filiórum regum, et ad aures presbyterórum, et ad aures pópuli, a mínimo usque ad máximum eórum, ómnium habitántium in Babylónia, ad flumen Sodi.
1	5	Qui audiéntes plorábant, et jejunábant, et orábant in conspéctu Dómini.
1	6	Et collegérunt pecúniam, secúndum quod pótuit uniuscujúsque manus,
1	7	et misérunt in Jerúsalem ad Jóakim fílium Helcíæ fílii Salom sacerdótem, et ad sacerdótes, et ad omnem pópulum, qui invénti sunt cum eo in Jerúsalem:
1	8	cum accíperet vasa templi Dómini, quæ abláta fúerant de templo, revocáre in terram Juda décima die mensis Sivan, vasa argéntea, quæ fecit Sedecías fílius Josíæ rex Juda,
1	9	posteáquam cepísset Nabuchodónosor rex Babylónis Jechoníam, et príncipes, et cunctos poténtes, et pópulum terræ ab Jerúsalem, et duxit eos vinctos in Babylónem.
1	10	Et dixérunt: Ecce mísimus ad vos pecúnias, de quibus émite holocautómata et thus, et fácite manna, et offérte pro peccáto, ad aram Dómini Dei nostri:
1	11	et oráte pro vita Nabuchodónosor regis Babylónis, et pro vita Baltássar fílii ejus, ut sint dies eórum sicut dies cæli super terram:
1	12	et ut det Dóminus virtútem nobis, et illúminet óculos nostros, ut vivámus sub umbra Nabuchodónosor regis Babylónis, et sub umbra Baltássar fílii ejus, et serviámus eis multis diébus, et inveniámus grátiam in conspéctu eórum.
1	13	Et pro nobis ipsis oráte ad Dóminum Deum nostrum, quia peccávimus Dómino Deo nostro, et non est avérsus furor ejus a nobis usque in hunc diem.
1	14	Et légite librum istum, quem mísimus ad vos recitári in templo Dómini, in die solémni et in die opportúno:
1	15	et dicétis: Dómino Deo nostro justítia, nobis autem confúsio faciéi nostræ, sicut est dies hæc omni Juda, et habitántibus in Jerúsalem,
1	16	régibus nostris, et princípibus nostris, et sacerdótibus nostris, et prophétis nostris, et pátribus nostris.
1	17	Peccávimus ante Dóminum Deum nostrum, et non credídimus, diffidéntes in eum:
1	18	et non fúimus subjectíbiles illi, et non audívimus vocem Dómini Dei nostri, ut ambularémus in mandátis ejus, quæ dedit nobis.
1	19	A die, qua edúxit patres nostros de terra Ægýpti, usque ad diem hanc, erámus incredíbiles ad Dóminum Deum nostrum: et dissipáti recéssimus, ne audirémus vocem ipsíus.
1	20	Et adhæsérunt nobis multa mala, et maledictiónes, quæ constítuit Dóminus Móysi servo suo: qui edúxit patres nostros de terra Ægýpti, dare nobis terram fluéntem lac et mel, sicut hodiérna die.
1	21	Et non audívimus vocem Dómini Dei nostri, secúndum ómnia verba prophetárum, quos misit ad nos:
1	22	et abívimus unusquísque in sensum cordis nostri malígni, operári diis aliénis, faciéntes mala ante óculos Dómini Dei nostri.
2	1	Propter quod státuit Dóminus Deus noster verbum suum, quod locútus est ad nos, et ad júdices nostros, qui judicavérunt Israël, et ad reges nostros, et ad príncipes nostros, et ad omnem Israël et Juda:
2	2	ut addúceret Dóminus super nos mala magna, quæ non sunt facta sub cælo, quemádmodum facta sunt in Jerúsalem, secúndum quæ scripta sunt in lege Móysi,
2	3	ut manducáret homo carnes fílii sui, et carnes fíliæ suæ.
2	4	Et dedit eos sub manu regum ómnium, qui sunt in circúitu nostro, in impropérium, et in desolatiónem in ómnibus pópulis, in quibus nos dispérsit Dóminus.
2	5	Et facti sumus subtus, et non supra: quia peccávimus Dómino Deo nostro, non obaudiéndo voci ipsíus.
2	6	Dómino Deo nostro justítia: nobis autem, et pátribus nostris confúsio faciéi, sicut est dies hæc.
2	7	Quia locútus est Dóminus super nos ómnia mala hæc, quæ venérunt super nos:
2	8	et non sumus deprecáti fáciem Dómini Dei nostri, ut reverterémur unusquísque nostrum a viis nostris péssimis.
2	9	Et vigilávit Dóminus in malis, et addúxit ea super nos: quia justus est Dóminus in ómnibus opéribus suis, quæ mandávit nobis:
2	10	et non audívimus vocem ipsíus ut irémus in præcéptis Dómini, quæ dedit ante fáciem nostram.
2	11	Et nunc Dómine Deus Israël, qui eduxísti pópulum tuum de terra Ægýpti in manu válida, et in signis, et in prodígiis, et in virtúte tua magna, et in bráchio excélso, et fecísti tibi nomen sicut est dies iste:
2	12	peccávimus, ímpie égimus, iníque géssimus, Dómine Deus noster, in ómnibus justítiis tuis.
2	13	Avertátur ira tua a nobis: quia derelícti sumus pauci inter gentes, ubi dispersísti nos.
2	14	Exáudi Dómine preces nostras, et oratiónes nostras, et educ nos propter te: et da nobis inveníre grátiam ante fáciem eórum, qui nos abduxérunt:
2	15	ut sciat omnis terra quia tu es Dóminus Deus noster, et quia nomen tuum invocátum est super Israël, et super genus ipsíus.
2	16	Réspice Dómine de domo sancta tua in nos, et inclína aurem tuam, et exáudi nos.
2	17	Aperi óculos tuos, et vide: quia non mórtui, qui sunt in inférno, quorum spíritus accéptus est a viscéribus suis, dabunt honórem et justificatiónem Dómino:
2	18	sed ánima, quæ tristis est super magnitúdine mali, et incédit curva et infírma, et óculi deficiéntes, et ánima esúriens, dat tibi glóriam et justítiam Dómino.
2	19	Quia non secúndum justítias patrum nostrórum nos fúndimus preces, et pétimus misericórdiam ante conspéctum tuum Dómine Deus noster:
2	20	sed quia misísti iram tuam, et furórem tuum super nos, sicut locútus es in manu puerórum tuórum prophetárum, dicens:
2	21	Sic dicit Dóminus: Inclináte húmerum vestrum et cervícem vestram, et ópera fácite regi Babylónis: et sedébitis in terra, quam dedi pátribus vestris.
2	22	Quod si non audiéritis vocem Dómini Dei vestri, operári regi Babylóniæ, defectiónem vestram fáciam de civitátibus Juda, et a foris Jerúsalem,
2	23	et áuferam a vobis vocem jucunditátis et vocem gáudii, et vocem sponsi et vocem sponsæ, et erit omnis terra sine vestígio ab inhabitántibus eam.
2	24	Et non audiérunt vocem tuam, ut operaréntur regi Babylónis: et statuísti verba tua, quæ locútus es in mánibus puerórum tuórum prophetárum, ut transferréntur ossa regum nostrórum et ossa patrum nostrórum de loco suo:
2	25	et ecce projécta sunt in calóre solis, et in gelu noctis: et mórtui sunt in dolóribus péssimis, in fame et in gládio, et in emissióne.
2	26	Et posuísti templum, in quo invocátum est nomen tuum in ipso, sicut hæc dies, propter iniquitátem domus Israël, et domus Juda.
2	27	Et fecísti in nobis Dómine Deus noster secúndum omnem bonitátem tuam, et secúndum omnem miseratiónem tuam illam magnam:
2	28	sicut locútus es in manu púeri tui Móysi in die, qua præcepísti ei scríbere legem tuam coram fíliis Israël,
2	29	dicens: Si non audiéritis vocem meam, multitúdo hæc magna convertétur in mínimam inter gentes, quo ego eos dispérgam:
2	30	quia scio quod me non áudiet pópulus: pópulus est enim dura cervíce: et convertétur ad cor suum in terra captivitátis suæ:
2	31	et scient quia ego sum Dóminus Deus eórum, et dabo eis cor, et intélligent, aures, et áudient.
2	32	Et laudábunt me in terra captivitátis suæ, et mémores erunt nóminis mei.
2	33	Et avértent se a dorso suo duro, et a malignitátibus suis: quia reminiscéntur viam patrum suórum, qui peccavérunt in me.
2	34	Et revocábo illos in terram, quam jurávi pátribus eórum, Abraham, Isaac, et Jacob, et dominabúntur ejus: et multiplicábo eos, et non minorabúntur.
2	35	Et státuam illis testaméntum álterum sempitérnum, ut sim illis in Deum, et ipsi erunt mihi in pópulum: et non movébo ámplius pópulum meum, fílios Israël a terra, quam dedi illis.
3	1	Et nunc Dómine omnípotens, Deus Israël, ánima in angústiis, et spíritus ánxius clamat ad te.
3	2	Audi Dómine, et miserére, quia Deus es miséricors, et miserére nostri: quia peccávimus ante te.
3	3	Quia tu sedes in sempitérnum, et nos períbimus in ævum?
3	4	Dómine omnípotens, Deus Israël, audi nunc oratiónem mortuórum Israël, et filiórum ipsórum, qui peccavérunt ante te, et non audiérunt vocem Dómini Dei sui, et agglutináta sunt nobis mala.
3	5	Noli meminísse iniquitátum patrum nostrórum, sed meménto manus tuæ et nóminis tui in témpore isto:
3	6	quia tu es Dóminus Deus noster, et laudábimus te Dómine:
3	7	quia propter hoc dedísti timórem tuum in córdibus nostris, et ut invocémus nomen tuum, et laudémus te in captivitáte nostra, quia convértimur ab iniquitáte patrum nostrórum, qui peccavérunt ante te.
3	8	Et ecce nos in captivitáte nostra sumus hódie, qua nos dispersísti in impropérium, et in maledíctum, et in peccátum, secúndum omnes iniquitátes patrum nostrórum, qui recessérunt a te Dómine Deus noster.
3	9	Audi Israël mandáta vitæ: áuribus pércipe, ut scias prudéntiam.
3	10	Quid est Israël quod in terra inimicórum es?
3	11	Inveterásti in terra aliéna, coinquinátus es cum mórtuis, deputátus es cum descendéntibus in inférnum.
3	12	Dereliquísti fontem sapiéntiæ:
3	13	nam si in via Dei ambulásses, habitásses útique in pace sempitérna.
3	14	Disce ubi sit prudéntia, ubi sit virtus, ubi sit intelléctus: ut scias simul ubi sit longitúrnitas vitæ et victus, ubi sit lumen oculórum, et pax.
3	15	Quis invénit locum ejus? et quis intrávit in thesáuros ejus?
3	16	Ubi sunt príncipes géntium, et qui dominántur super béstias, quæ sunt super terram?
3	17	qui in ávibus cæli ludunt,
3	18	qui argéntum thesaurízant, et aurum, in quo confídunt hómines, et non est finis acquisitiónis eórum? qui argéntum fábricant et sollíciti sunt, nec est invéntio óperum illórum?
3	19	Extermináti sunt, et ad ínferos descendérunt, et álii loco eórum surrexérunt.
3	20	Júvenes vidérunt lumen, et habitavérunt super terram: viam autem disciplínæ ignoravérunt,
3	21	neque intellexérunt sémitas ejus, neque fílii eórum suscepérunt eam, a fácie ipsórum longe facta est:
3	22	non est audíta in terra Chánaan, neque visa est in Theman.
3	23	Fílii quoque Agar, qui exquírunt prudéntiam, quæ de terra est, negotiatóres Merrhæ, et Theman, et fabulatóres, et exquisitóres prudéntiæ et intelligéntiæ: viam autem sapiéntiæ nesciérunt, neque commemoráti sunt sémitas ejus.
3	24	O Israël quam magna est domus Dei, et ingens locus possessiónis ejus!
3	25	Magnus est, et non habet finem: excélsus et imménsus.
3	26	Ibi fuérunt gigántes nomináti illi, qui ab inítio fuérunt, statúra magna, sciéntes bellum.
3	27	Non hos elégit Dóminus, neque viam disciplínæ invenérunt: proptérea periérunt.
3	28	Et quóniam non habuérunt sapiéntiam, interiérunt propter suam insipiéntiam.
3	29	Quis ascéndit in cælum, et accépit eam, et edúxit eam de núbibus?
3	30	Quis transfretávit mare, et invénit illam, et áttulit illam super aurum eléctum?
3	31	Non est qui possit scire vias ejus, neque qui exquírat sémitas ejus:
3	32	sed qui scit univérsa, novit eam, et adinvénit eam prudéntia sua: qui præparávit terram in ætérno témpore, et replévit eam pecúdibus et quadrupédibus:
3	33	qui emíttit lumen, et vadit: et vocávit illud, et obédit illi in tremóre.
3	34	Stellæ autem dedérunt lumen in custódiis suis, et lætátæ sunt:
3	35	vocátæ sunt, et dixérunt: Adsumus: et luxérunt ei cum jucunditáte, qui fecit illas.
3	36	Hic est Deus noster, et non æstimábitur álius advérsus eum.
3	37	Hic adinvénit omnem viam disciplínæ, et trádidit illam Jacob púero suo, et Israël dilécto suo.
3	38	Post hæc in terris visus est, et cum homínibus conversátus est.
4	1	Hic liber mandatórum Dei, et lex, quæ est in ætérnum: omnes, qui tenent eam, pervénient ad vitam: qui autem dereliquérunt eam, in mortem.
4	2	Convértere Jacob, et apprehénde eam: ámbula per viam ad splendórem ejus contra lumen ejus.
4	3	Ne tradas álteri glóriam tuam, et dignitátem tuam genti aliénæ.
4	4	Beáti sumus Israël: quia quæ Deo placent, manifésta sunt nobis.
4	5	Animǽquior esto pópulus Dei, memorábilis Israël:
4	6	venúmdati estis géntibus non in perditiónem: sed propter quod in ira ad iracúndiam provocástis Deum, tráditi estis adversáriis.
4	7	Exacerbástis enim eum, qui fecit vos, Deum ætérnum, immolántes dæmóniis, et non Deo.
4	8	Oblíti enim estis Deum, qui nutrívit vos, et contristástis nutrícem vestram Jerúsalem.
4	9	Vidit enim iracúndiam a Deo veniéntem vobis, et dixit: Audíte confínes Sion, addúxit enim mihi Deus luctum magnum:
4	10	vidi enim captivitátem pópuli mei, filiórum meórum et filiárum, quam superdúxit illis ætérnus.
4	11	Nutrívi enim illos cum jucunditáte: dimísi autem illos cum fletu et luctu.
4	12	Nemo gáudeat super me víduam, et desolátam: a multis derelícta sum propter peccáta filiórum meórum, quia declinavérunt a lege Dei.
4	13	Justítias autem ipsíus nesciérunt, nec ambulavérunt per vias mandatórum Dei, neque per sémitas veritátis ejus cum justítia ingréssi sunt.
4	14	Véniant confínes Sion, et memoréntur captivitátem filiórum, et filiárum meárum, quam superdúxit illis ætérnus.
4	15	Addúxit enim super illos gentem de longínquo, gentem ímprobam, et altérius linguæ:
4	16	qui non sunt reveríti senem, neque puerórum misérti sunt, et abduxérunt diléctos víduæ, et a fíliis únicam desolavérunt.
4	17	Ego autem quid possum adjuváre vos?
4	18	Qui enim addúxit super vos mala, ipse vos erípiet de mánibus inimicórum vestrórum.
4	19	Ambuláte fílii, ambuláte: ego enim derelícta sum sola.
4	20	Exui me stola pacis, índui autem me sacco obsecratiónis, et clamábo ad Altíssimum in diébus meis.
4	21	Animæquióres estóte fílii, clamáte ad Dóminum, et erípiet vos de manu príncipum inimicórum.
4	22	Ego enim sperávi in ætérnum salútem vestram: et venit mihi gáudium a sancto super misericórdia, quæ véniet vobis ab ætérno salutári nostro.
4	23	Emísi enim vos cum luctu et plorátu: redúcet autem vos mihi Dóminus cum gáudio et jucunditáte in sempitérnum.
4	24	Sicut enim vidérunt vicínæ Sion captivitátem vestram a Deo, sic vidébunt et in celeritáte salútem vestram a Deo, quæ supervéniet vobis cum honóre magno et splendóre ætérno.
4	25	Fílii patiénter sustinéte iram, quæ supervénit vobis: persecútus est enim te inimícus tuus, sed cito vidébis perditiónem ipsíus: et super cervíces ipsíus ascéndes.
4	26	Delicáti mei ambulavérunt vias ásperas: ducti sunt enim ut grex diréptus ab inimícis.
4	27	Animæquióres estóte fílii, et proclamáte ad Dóminum: erit enim memória vestra ab eo, qui duxit vos.
4	28	Sicut enim fuit sensus vester ut errarétis a Deo, décies tantum íterum converténtes requirétis eum.
4	29	Qui enim indúxit vobis mala, ipse rursum addúcet vobis sempitérnam jucunditátem cum salúte vestra.
4	30	Animǽquior esto Jerúsalem, exhortátur enim te, qui te nominávit.
4	31	Nocéntes períbunt, qui te vexavérunt: et qui gratuláti sunt in tua ruína, puniéntur:
4	32	civitátes, quibus serviérunt fílii tui, puniéntur: et quæ accépit fílios tuos.
4	33	Sicut enim gavísa est in tua ruína, et lætáta est in casu tuo, sic contristábitur in sua desolatióne.
4	34	Et amputábitur exsultátio multitúdinis ejus, et gaudimónium ejus erit in luctum.
4	35	Ignis enim supervéniet ei ab ætérno in longitúrnis diébus, et habitábitur a dæmóniis in multitúdine témporis.
4	36	Circúmspice Jerúsalem ad oriéntem, et vide jucunditátem a Deo tibi veniéntem.
4	37	Ecce enim véniunt fílii tui, quos dimisísti dispérsos: véniunt collécti ab oriénte usque ad occidéntem, in verbo sancti gaudéntes in honórem Dei.
5	1	Exue te Jerúsalem stola luctus, et vexatiónis tuæ: et índue te decóre, et honóre ejus, quæ a Deo tibi est, sempitérnæ glóriæ.
5	2	Circúmdabit te Deus diplóide justítiæ, et impónet mitram cápiti honóris ætérni.
5	3	Deus enim osténdet splendórem suum in te omni, qui sub cælo est.
5	4	Nominábitur enim tibi nomen tuum a Deo in sempitérnum: Pax justítiæ, et honor pietátis.
5	5	Exsúrge Jerúsalem, et sta in excélso: et circúmspice ad oriéntem, et vide colléctos fílios tuos ab oriénte sole usque ad occidéntem, in verbo sancti gaudéntes Dei memória.
5	6	Exiérunt enim abs te pédibus ducti ab inimícis: addúcet autem illos Dóminus ad te portátos in honóre sicut fílios regni.
5	7	Constítuit enim Deus humiliáre omnem montem excélsum et rupes perénnes, et conválles replére in æqualitátem terræ: ut ámbulet Israël diligénter in honórem Dei.
5	8	Obumbravérunt autem et silvæ, et omne lignum suavitátis Israël ex mandáto Dei.
5	9	Addúcet enim Deus Israël cum jucunditáte in lúmine majestátis suæ, cum misericórdia, et justítia, quæ est ex ipso.
6	1	[Exémplar epístolæ, quam misit Jeremías ad abducéndos captívos in Babylóniam a rege Babyloniórum, ut annuntiáret illis secúndum quod præcéptum est illi a Deo.] Propter peccáta, quæ peccástis ante Deum, abducémini in Babylóniam captívi a Nabuchodónosor rege Babylónis.
6	2	Ingréssi ítaque in Babylónem, éritis ibi annis plúrimis, et tempóribus longis, usque ad generatiónes septem: post hoc autem edúcam vos inde cum pace.
6	3	Nunc autem vidébitis in Babylónia deos áureos, et argénteos, et lapídeos, et lígneos, in húmeris portári, ostentántes metum géntibus.
6	4	Vidéte ergo ne et vos símiles efficiámini factis aliénis, et metuátis, et metus vos cápiat in ipsis.
6	5	Visa ítaque turba de retro et ab ante, adorántes dícite in córdibus vestris: Te opórtet adorári Dómine.
6	6	Angelus enim meus vobíscum est: ipse autem exquíram ánimas vestras.
6	7	Nam lingua ipsórum políta a fabro, ipsa étiam inauráta, et inargentáta falsa sunt, et non possunt loqui.
6	8	Et sicut vírgini amánti ornaménta: ita accépto auro fabricáti sunt.
6	9	Corónas certe áureas habent super cápita sua dii illórum: unde súbtrahunt sacerdótes ab eis aurum et argéntum, et érogant illud in semetípsos.
6	10	Dant autem et ex ipso prostitútis, et meretríces ornant: et íterum cum recéperint illud a meretrícibus, ornant deos suos.
6	11	Hi autem non liberántur ab ærúgine, et tínea.
6	12	Opértis autem illis veste purpúrea, extérgunt fáciem ipsórum propter púlverem domus, qui est plúrimus inter eos.
6	13	Sceptrum autem habet ut homo, sicut judex regiónis, qui in se peccántem non intérficit.
6	14	Habet étiam in manu gládium et secúrim: se autem de bello, et a latrónibus non líberat. Unde vobis notum sit quia non sunt dii.
6	15	Non ergo timuéritis eos. Sicut enim vas hóminis confráctum inútile effícitur, tales sunt et dii illórum.
6	16	Constitútis illis in domo, óculi eórum pleni sunt púlvere a pédibus introëúntium.
6	17	Et sicut alícui, qui regem offéndit, circumséptæ sunt jánuæ, aut sicut ad sepúlcrum addúctum mórtuum: ita tutántur sacerdótes óstia clausúris et seris, ne a latrónibus exspoliéntur.
6	18	Lucérnas accéndunt illis, et quidem multas, ex quibus nullam vidére possunt: sunt autem sicut trabes in domo.
6	19	Corda vero eórum dicunt elíngere serpéntes, qui de terra sunt, dum cómedunt eos, et vestiméntum ipsórum, et non séntiunt.
6	20	Nigræ fiunt fácies eórum a fumo, qui in domo fit.
6	21	Supra corpus eórum et supra caput eórum volant nóctuæ, et hirúndines, et aves étiam, simíliter et cattæ.
6	22	Unde sciátis quia non sunt dii. Ne ergo timuéritis eos.
6	23	Aurum étiam, quod habent, ad spéciem est: nisi áliquis extérserit ærúginem, non fulgébunt: neque enim dum conflaréntur, sentiébant.
6	24	Ex omni prétio empta sunt, in quibus spíritus non inest ipsis.
6	25	Sine pédibus in húmeris portántur, ostentántes ignobilitátem suam homínibus. Confundántur étiam qui colunt ea.
6	26	Proptérea si cecíderint in terram, a semetípsis non consúrgunt: neque si quis eum statúerit rectum, per semetípsum stabit, sed sicut mórtuis múnera eórum illis apponéntur.
6	27	Hóstias illórum vendunt sacerdótes ipsórum, et abutúntur: simíliter et mulíeres eórum decerpéntes, neque infírmo, neque mendicánti áliquid impértiunt.
6	28	De sacrifíciis eórum fœtæ et menstruátæ contíngunt. Sciéntes ítaque ex his quia non sunt dii, ne timeátis eos.
6	29	Unde enim vocántur dii? Quia mulíeres appónunt diis argénteis, et áureis, et lígneis:
6	30	et in dómibus eórum sacerdótes sedent, habéntes túnicas scissas, et cápita, et barbam rasam, quorum cápita nuda sunt.
6	31	Rúgiunt autem clamántes contra deos suos, sicut in cœna mórtui.
6	32	Vestiménta eórum áuferunt sacerdótes, et véstiunt uxóres suas et fílios suos.
6	33	Neque si quid mali patiúntur ab áliquo, neque si quid boni, póterunt retribúere: neque regem constitúere possunt, neque auférre.
6	34	Simíliter neque dare divítias possunt, neque malum retribúere. Si quis illis votum vóverit, et non reddíderit, neque hoc requírunt.
6	35	Hóminem a morte non líberant, neque infírmum a potentióri erípiunt.
6	36	Hóminem cæcum ad visum non restítuunt, de necessitáte hóminem non liberábunt.
6	37	Víduæ non miserebúntur, neque órphanis benefácient.
6	38	Lapídibus de monte símiles sunt dii illórum, lígnei, et lapídei, et áurei, et argéntei: qui autem colunt ea, confundéntur.
6	39	Quómodo ergo æstimándum est, aut dicéndum, illos esse deos?
6	40	Adhuc enim ipsis Chaldǽis non honorántibus ea: qui cum audíerint mutum non posse loqui, ófferunt illud ad Bel, postulántes ab eo loqui:
6	41	quasi possint sentíre qui non habent motum, et ipsi cum intelléxerint, relínquent ea: sensum enim non habent ipsi dii illórum.
6	42	Mulíeres autem circúmdatæ fúnibus in viis sedent, succendéntes ossa olivárum.
6	43	Cum autem áliqua ex ipsis attrácta ab áliquo transeúnte dormíerit cum eo, próximæ suæ éxprobrat quod ea non sit digna hábita, sicut ipsa, neque funis ejus dirúptus sit.
6	44	Omnia autem quæ illis fiunt, falsa sunt. Quómodo æstimándum aut dicéndum est, illos esse deos?
6	45	A fabris autem, et ab aurifícibus facta sunt. Nihil áliud erunt, nisi id quod volunt esse sacerdótes.
6	46	Artífices étiam ipsi, qui ea fáciunt, non sunt multi témporis. Numquid ergo possunt ea, quæ fabricáta sunt ab ipsis, esse dii?
6	47	Reliquérunt autem falsa, et oppróbrium póstea futúris.
6	48	Nam cum supervénerit illis prœ́lium et mala, cógitant sacerdótes apud se ubi se abscóndant cum illis.
6	49	Quómodo ergo sentíri débeant quóniam dii sunt, qui nec de bello se líberant, neque de malis se erípiunt?
6	50	Nam cum sint lígnea, inauráta et inargentáta, sciétur póstea quia falsa sunt ab univérsis géntibus, et régibus: quæ manifésta sunt quia non sunt dii, sed ópera mánuum hóminum, et nullum Dei opus cum illis.
6	51	Unde ergo notum est, quia non sunt dii, sed ópera mánuum hóminum, et nullum Dei opus in ipsis est?
6	52	Regem regióni non súscitant, neque plúviam homínibus dabunt.
6	53	Judícium quoque non discérnent, neque regiónes liberábunt ab injúria: quia nihil possunt, sicut cornículæ inter médium cæli, et terræ.
6	54	Etenim cum incíderit ignis in domum deórum ligneórum, argenteórum, et aureórum, sacerdótes quidem ipsórum fúgient, et liberabúntur: ipsi vero sicut trabes in médio comburéntur.
6	55	Regi autem, et bello non resístent. Quómodo ergo æstimándum est, aut recipiéndum quia dii sunt?
6	56	Non a fúribus, neque a latrónibus se liberábunt dii lígnei, et lapídei, et inauráti, et inargentáti: quibus hi qui fortióres sunt,
6	57	aurum et argéntum, et vestiméntum, quo opérti sunt, áuferent illis, et abíbunt, nec sibi auxílium ferent.
6	58	Itaque mélius est esse regem ostentántem virtútem suam: aut vas in domo útile, in quo gloriábitur qui póssidet illud: vel óstium in domo, quod custódit quæ in ipsa sunt, quam falsi dii.
6	59	Sol quidem, et luna, ac sídera, cum sint spléndida, et emíssa ad utilitátes, obáudiunt.
6	60	Simíliter et fulgur cum apparúerit, perspícuum est: idípsum autem et spíritus in omni regióne spirat.
6	61	Et nubes, quibus cum imperátum fúerit a Deo perambuláre univérsum orbem, perfíciunt quod imperátum est eis.
6	62	Ignis étiam missus désuper, ut consúmat montes et silvas, facit quod præcéptum est ei: hæc autem neque speciébus, neque virtútibus, uni eórum simília sunt.
6	63	Unde neque existimándum est, neque dicéndum illos esse deos, quando non possunt neque judícium judicáre, neque quidquam fácere homínibus.
6	64	Sciéntes ítaque quia non sunt dii, ne ergo timuéritis eos.
6	65	Neque enim régibus maledícent, neque benedícent.
6	66	Signa étiam in cælo géntibus non osténdunt, neque ut sol lucébunt, neque illuminábunt ut luna.
6	67	Béstiæ melióres sunt illis, quæ possunt fúgere sub tectum ac prodésse sibi.
6	68	Nullo ítaque modo nobis est maniféstum quia sunt dii: propter quod ne timeátis eos.
6	69	Nam sicut in cucumerário formído nihil custódit: ita sunt dii illórum lígnei, et argéntei, et inauráti.
6	70	Eódem modo et in horto spina alba, supra quam omnis avis sedet. Simíliter et mórtuo projécto in ténebris, símiles sunt dii illórum lígnei, et inauráti, et inargentáti.
6	71	A púrpura quoque et múrice, quæ supra illos tíneant, sciétis ítaque quia non sunt dii. Ipsi étiam postrémo comedúntur, et erunt oppróbrium in regióne.
6	72	Mélior est homo justus, qui non habet simulácra: nam erit longe ab oppróbriis.
