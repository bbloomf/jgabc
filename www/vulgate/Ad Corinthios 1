1	1	Paulus vocátus Apóstolus Jesu Christi per voluntátem Dei, et Sósthenes frater,
1	2	ecclésiæ Dei, quæ est Corínthi, sanctificátis in Christo Jesu, vocátis sanctis, cum ómnibus, qui ínvocant nomen Dómini nostri Jesu Christi, in omni loco ipsórum et nostro.
1	3	Grátia vobis, et pax a Deo Patre nostro, et Dómino Jesu Christo.
1	4	Grátias ago Deo meo semper pro vobis in grátia Dei, quæ data est vobis in Christo Jesu:
1	5	quod in ómnibus dívites facti estis in illo, in omni verbo, et in omni sciéntia:
1	6	sicut testimónium Christi confirmátum est in vobis:
1	7	ita ut nihil vobis desit in ulla grátia, exspectántibus revelatiónem Dómini nostri Jesu Christi,
1	8	qui et confirmábit vos usque in finem sine crímine, in die advéntus Dómini nostri Jesu Christi.
1	9	Fidélis Deus: per quem vocáti estis in societátem Fílii ejus Jesu Christi Dómini nostri.
1	10	Obsecro autem vos fratres per nomen Dómini nostri Jesu Christi: ut idípsum dicátis omnes, et non sint in vobis schísmata: sitis autem perfécti in eódem sensu, et in eádem senténtia.
1	11	Significátum est enim mihi de vobis fratres mei ab iis, qui sunt Chloës, quia contentiónes sunt inter vos.
1	12	Hoc autem dico, quod unusquísque vestrum dicit: Ego quidem sum Pauli: ego autem Apóllo: ego vero Cephæ: ego autem Christi.
1	13	Divísus est Christus? numquid Paulus crucifíxus est pro vobis? aut in nómine Pauli baptizáti estis?
1	14	Grátias ago Deo, quod néminem vestrum baptizávi, nisi Crispum, et Caium:
1	15	ne quis dicat quod in nómine meo baptizáti estis.
1	16	Baptizávi autem et Stéphanæ domum: céterum néscio si quem álium baptizáverim.
1	17	Non enim misit me Christus baptizáre, sed evangelizáre: non in sapiéntia verbi, ut non evacuétur crux Christi.
1	18	Verbum enim crucis pereúntibus quidem stultítia est: iis autem, qui salvi fiunt, id est nobis, Dei virtus est.
1	19	Scriptum est enim: Perdam sapiéntiam sapiéntium, et prudéntiam prudéntium reprobábo.
1	20	Ubi sápiens? ubi scriba? ubi conquisítor hujus sǽculi? Nonne stultam fecit Deus sapiéntiam hujus mundi?
1	21	Nam quia in Dei sapiéntia non cognóvit mundus per sapiéntiam Deum: plácuit Deo per stultítiam prædicatiónis salvos fácere credéntes.
1	22	Quóniam et Judǽi signa petunt, et Græci sapiéntiam quærunt:
1	23	nos autem prædicámus Christum crucifíxum: Judǽis quidem scándalum, géntibus autem stultítiam,
1	24	ipsis autem vocátis Judǽis, atque Græcis, Christum Dei virtútem, et Dei sapiéntiam:
1	25	quia quod stultum est Dei, sapiéntius est homínibus: et quod infírmum est Dei, fórtius est homínibus.
1	26	Vidéte enim vocatiónem vestram fratres, quia non multi sapiéntes secúndum carnem, non multi poténtes, non multi nóbiles:
1	27	sed quæ stulta sunt mundi elégit Deus, ut confúndat sapiéntes: et infírma mundi elégit Deus, ut confúndat fórtia:
1	28	et ignobília mundi, et contemptibília elégit Deus, et ea, quæ non sunt, ut ea quæ sunt destrúeret:
1	29	ut non gloriétur omnis caro in conspéctu ejus.
1	30	Ex ipso autem vos estis in Christo Jesu, qui factus est nobis sapiéntia a Deo, et justítia, et sanctificátio, et redémptio:
1	31	ut quemádmodum scriptum est: Qui gloriátur, in Dómino gloriétur.
2	1	Et ego, cum veníssem ad vos, fratres, veni non in sublimitáte sermónis, aut sapiéntiæ, annúntians vobis testimónium Christi.
2	2	Non enim judicávi me scire áliquid inter vos, nisi Jesum Christum, et hunc crucifíxum.
2	3	Et ego in infirmitáte, et timóre, et tremóre multo fui apud vos:
2	4	et sermo meus, et prædicátio mea non in persuasibílibus humánæ sapiéntiæ verbis, sed in ostensióne spíritus, et virtútis:
2	5	ut fides vestra non sit in sapiéntia hóminum, sed in virtúte Dei.
2	6	Sapiéntiam autem lóquimur inter perféctos: sapiéntiam vero non hujus sǽculi, neque príncipum hujus sǽculi, qui destruúntur:
2	7	sed lóquimur Dei sapiéntiam in mystério, quæ abscóndita est, quam prædestinávit Deus ante sǽcula in glóriam nostram,
2	8	quam nemo príncipum hujus sǽculi cognóvit: si enim cognovíssent, numquam Dóminum glóriæ crucifixíssent.
2	9	Sed sicut scriptum est: Quod óculus non vidit, nec auris audívit, nec in cor hóminis ascéndit, quæ præparávit Deus iis, qui díligunt illum:
2	10	nobis autem revelávit Deus per Spíritum suum: Spíritus enim ómnia scrutátur, étiam profúnda Dei.
2	11	Quis enim hóminum scit quæ sunt hóminis, nisi spíritus hóminis, qui in ipso est? ita et quæ Dei sunt, nemo cognóvit, nisi Spíritus Dei.
2	12	Nos autem non spíritum hujus mundi accépimus, sed Spíritum, qui ex Deo est, ut sciámus quæ a Deo donáta sunt nobis:
2	13	quæ et lóquimur non in doctis humánæ sapiéntiæ verbis, sed in doctrína Spíritus, spirituálibus spirituália comparántes.
2	14	Animális autem homo non pércipit ea, quæ sunt Spíritus Dei: stultítia enim est illi, et non potest intellígere: quia spirituáliter examinátur.
2	15	Spirituális autem júdicat ómnia: et ipse a némine judicátur.
2	16	Quis enim cognóvit sensum Dómini, qui ínstruat eum? nos autem sensum Christi habémus.
3	1	Et ego, fratres, non pótui vobis loqui quasi spirituálibus, sed quasi carnálibus. Tamquam párvulis in Christo,
3	2	lac vobis potum dedi, non escam: nondum enim poterátis: sed nec nunc quidem potéstis: adhuc enim carnáles estis.
3	3	Cum enim sit inter vos zelus, et conténtio: nonne carnáles estis, et secúndum hóminem ambulátis?
3	4	Cum enim quis dicat: Ego quidem sum Pauli: álius autem: Ego Apóllo: nonne hómines estis? Quid ígitur est Apóllo? quid vero Paulus?
3	5	Minístri ejus, cui credidístis, et unicuíque sicut Dóminus dedit.
3	6	Ego plantávi, Apóllo rigávit: sed Deus increméntum dedit.
3	7	Itaque neque qui plantat est áliquid, neque qui rigat: sed, qui increméntum dat, Deus.
3	8	Qui autem plantat, et qui rigat, unum sunt. Unusquísque autem própriam mercédem accípiet, secúndum suum labórem.
3	9	Dei enim sumus adjutóres: Dei agricultúra estis, Dei ædificátio estis.
3	10	Secúndum grátiam Dei, quæ data est mihi, ut sápiens architéctus fundaméntum pósui: álius autem superædíficat. Unusquísque autem vídeat quómodo superædíficet.
3	11	Fundaméntum enim áliud nemo potest pónere præter id, quod pósitum est, quod est Christus Jesus.
3	12	Si quis autem superædíficat super fundaméntum hoc, aurum, argéntum, lápides pretiósos, ligna, fœnum, stípulam,
3	13	uniuscujúsque opus maniféstum erit: dies enim Dómini declarábit, quia in igne revelábitur: et uniuscujúsque opus quale sit, ignis probábit.
3	14	Si cujus opus mánserit quod superædificávit, mercédem accípiet.
3	15	Si cujus opus árserit, detriméntum patiétur: ipse autem salvus erit, sic tamen quasi per ignem.
3	16	Nescítis quia templum Dei estis, et Spíritus Dei hábitat in vobis?
3	17	Si quis autem templum Dei violáverit, dispérdet illum Deus. Templum enim Dei sanctum est, quod estis vos.
3	18	Nemo se sedúcat: si quis vidétur inter vos sápiens esse in hoc sǽculo, stultus fiat ut sit sápiens.
3	19	Sapiéntia enim hujus mundi, stultítia est apud Deum. Scriptum est enim: Comprehéndam sapiéntes in astútia eórum.
3	20	Et íterum: Dóminus novit cogitatiónes sapiéntium, quóniam vanæ sunt.
3	21	Nemo ítaque gloriétur in homínibus.
3	22	Omnia enim vestra sunt, sive Paulus, sive Apóllo, sive Cephas, sive mundus, sive vita, sive mors, sive præséntia, sive futúra: ómnia enim vestra sunt:
3	23	vos autem Christi: Christus autem Dei.
4	1	Sic nos exístimet homo ut minístros Christi, et dispensatóres mysteriórum Dei.
4	2	Hic jam quǽritur inter dispensatóres ut fidélis quis inveniátur.
4	3	Mihi autem pro mínimo est ut a vobis júdicer, aut ab humáno die: sed neque meípsum júdico.
4	4	Nihil enim mihi cónscius sum, sed non in hoc justificátus sum: qui autem júdicat me, Dóminus est.
4	5	Itaque nolíte ante tempus judicáre, quoadúsque véniat Dóminus: qui et illuminábit abscóndita tenebrárum, et manifestábit consília córdium: et tunc laus erit unicuíque a Deo.
4	6	Hæc autem, fratres, transfigurávi in me et Apóllo, propter vos: ut in nobis discátis, ne supra quam scriptum est, unus advérsus álterum inflétur pro álio.
4	7	Quis enim te discérnit? Quid autem habes quod non accepísti? Si autem accepísti, quid gloriáris quasi non accéperis?
4	8	Jam saturáti estis, jam dívites facti estis: sine nobis regnátis: et útinam regnétis, ut et nos vobíscum regnémus.
4	9	Puto enim quod Deus nos Apóstolos novíssimos osténdit, tamquam morti destinátos: quia spectáculum facti sumus mundo, et ángelis, et homínibus.
4	10	Nos stulti propter Christum, vos autem prudéntes in Christo: nos infírmi, vos autem fortes: vos nóbiles, nos autem ignóbiles.
4	11	Usque in hanc horam et esurímus, et sitímus, et nudi sumus, et cólaphis cǽdimur, et instábiles sumus,
4	12	et laborámus operántes mánibus nostris: maledícimur, et benedícimus: persecutiónem pátimur, et sustinémus:
4	13	blasphemámur, et obsecrámus: tamquam purgaménta hujus mundi facti sumus, ómnium peripséma usque adhuc.
4	14	Non ut confúndam vos, hæc scribo, sed ut fílios meos caríssimos móneo.
4	15	Nam si decem míllia pædagogórum habeátis in Christo, sed non multos patres. Nam in Christo Jesu per Evangélium ego vos génui.
4	16	Rogo ergo vos, imitatóres mei estóte, sicut et ego Christi.
4	17	Ideo misi ad vos Timótheum, qui est fílius meus caríssimus, et fidélis in Dómino: qui vos commonefáciet vias meas, quæ sunt in Christo Jesu, sicut ubíque in omni ecclésia dóceo.
4	18	Tamquam non ventúrus sim ad vos, sic infláti sunt quidam.
4	19	Véniam autem ad vos cito, si Dóminus volúerit: et cognóscam non sermónem eórum, qui infláti sunt, sed virtútem.
4	20	Non enim in sermóne est regnum Dei, sed in virtúte.
4	21	Quid vultis? in virga véniam ad vos, an in caritáte, et spíritu mansuetúdinis?
5	1	Omníno audítur inter vos fornicátio, et talis fornicátio, qualis nec inter gentes, ita ut uxórem patris sui áliquis hábeat.
5	2	Et vos infláti estis: et non magis luctum habuístis ut tollátur de médio vestrum qui hoc opus fecit.
5	3	Ego quidem absens córpore, præsens autem spíritu, jam judicávi ut præsens eum, qui sic operátus est.
5	4	In nómine Dómini nostri Jesu Christi, congregátis vobis et meo spíritu, cum virtúte Dómini nostri Jesu,
5	5	trádere hujúsmodi Sátanæ in intéritum carnis, ut spíritus salvus sit in die Dómini nostri Jesu Christi.
5	6	Non est bona gloriátio vestra. Nescítis quia módicum ferméntum totam massam corrúmpit?
5	7	Expurgáte vetus ferméntum, ut sitis nova conspérsio, sicut estis ázymi. Etenim Pascha nostrum immolátus est Christus.
5	8	Itaque epulémur: non in ferménto véteri, neque in ferménto malítiæ, et nequítiæ: sed in ázymis sinceritátis, et veritátis.
5	9	Scripsi vobis in epístola: Ne commisceámini fornicáriis:
5	10	non útique fornicáriis hujus mundi, aut aváris, aut rapácibus, aut idólis serviéntibus: alióquin debuerátis de hoc mundo exiísse.
5	11	Nunc autem scripsi vobis non commiscéri: si is, qui frater nominátur, est fornicátor, aut avárus, aut idólis sérviens, aut malédicus, aut ebriósus, aut rapax, cum ejúsmodi nec cibum súmere.
5	12	Quid enim mihi de iis, qui foris sunt, judicáre? Nonne de iis, qui intus sunt, vos judicátis?
5	13	Nam eos, qui foris sunt, Deus judicábit. Auférte malum ex vobis ipsis.
6	1	Audet áliquis vestrum habens negótium advérsus álterum, judicári apud iníquos, et non apud sanctos?
6	2	An nescítis quóniam sancti de hoc mundo judicábunt? Et si in vobis judicábitur mundus, indígni estis qui de mínimis judicétis?
6	3	Nescítis quóniam ángelos judicábimus? quanto magis sæculária?
6	4	Sæculária ígitur judícia si habuéritis: contemptíbiles, qui sunt in ecclésia, illos constitúite ad judicándum.
6	5	Ad verecúndiam vestram dico. Sic non est inter vos sápiens quisquam, qui possit judicáre inter fratrem suum?
6	6	Sed frater cum fratre judício conténdit: et hoc apud infidéles?
6	7	Jam quidem omníno delíctum est in vobis, quod judícia habétis inter vos. Quare non magis injúriam accípitis? quare non magis fraudem patímini?
6	8	Sed vos injúriam fácitis, et fraudátis: et hoc frátribus.
6	9	An nescítis quia iníqui regnum Dei non possidébunt? Nolíte erráre: neque fornicárii, neque idólis serviéntes, neque adúlteri,
6	10	neque molles, neque masculórum concubitóres, neque fures, neque avári, neque ebriósi, neque malédici, neque rapáces regnum Dei possidébunt.
6	11	Et hæc quidam fuístis: sed ablúti estis, sed sanctificáti estis, sed justificáti estis in nómine Dómini nostri Jesu Christi, et in Spíritu Dei nostri.
6	12	Omnia mihi licent, sed non ómnia expédiunt: ómnia mihi licent, sed ego sub nullíus rédigar potestáte.
6	13	Esca ventri, et venter escis: Deus autem et hunc, et has déstruet: corpus autem non fornicatióni, sed Dómino: et Dóminus córpori.
6	14	Deus vero et Dóminum suscitávit: et nos suscitábit per virtútem suam.
6	15	Nescítis quóniam córpora vestra membra sunt Christi? Tollens ergo membra Christi, fáciam membra meretrícis? Absit.
6	16	An nescítis quóniam qui adhǽret meretríci, unum corpus effícitur? Erunt enim (inquit) duo in carne una.
6	17	Qui autem adhǽret Dómino, unus spíritus est.
6	18	Fúgite fornicatiónem. Omne peccátum, quodcúmque fécerit homo, extra corpus est: qui autem fornicátur, in corpus suum peccat.
6	19	An nescítis quóniam membra vestra, templum sunt Spíritus sancti, qui in vobis est, quem habétis a Deo, et non estis vestri?
6	20	Empti enim estis prétio magno. Glorificáte, et portáte Deum in córpore vestro.
7	1	De quibus autem scripsístis mihi: Bonum est hómini mulíerem non tángere:
7	2	propter fornicatiónem autem unusquísque suam uxórem hábeat, et unaquǽque suum virum hábeat.
7	3	Uxóri vir débitum reddat: simíliter autem et uxor viro.
7	4	Múlier sui córporis potestátem non habet, sed vir. Simíliter autem et vir sui córporis potestátem non habet, sed múlier.
7	5	Nolíte fraudáre ínvicem, nisi forte ex consénsu ad tempus, ut vacétis oratióni: et íterum revertímini in idípsum, ne tentet vos Sátanas propter incontinéntiam vestram.
7	6	Hoc autem dico secúndum indulgéntiam, non secúndum impérium.
7	7	Volo enim omnes vos esse sicut meípsum: sed unusquísque próprium donum habet ex Deo: álius quidem sic, álius vero sic.
7	8	Dico autem non nuptis, et víduis: bonum est illis si sic permáneant, sicut et ego.
7	9	Quod si non se cóntinent, nubant. Mélius est enim núbere, quam uri.
7	10	Iis autem, qui matrimónio juncti sunt, præcípio non ego, sed Dóminus, uxórem a viro non discédere:
7	11	quod si discésserit, manére innúptam, aut viro suo reconciliári. Et vir uxórem non dimíttat.
7	12	Nam céteris ego dico, non Dóminus. Si quis frater uxórem habet infidélem, et hæc conséntit habitáre cum illo, non dimíttat illam.
7	13	Et si qua múlier fidélis habet virum infidélem, et hic conséntit habitáre cum illa, non dimíttat virum:
7	14	sanctificátus est enim vir infidélis per mulíerem fidélem, et sanctificáta est múlier infidélis per virum fidélem: alióquin fílii vestri immúndi essent, nunc autem sancti sunt.
7	15	Quod si infidélis discédit, discédat: non enim servitúti subjéctus est frater, aut soror in hujúsmodi: in pace autem vocávit nos Deus.
7	16	Unde enim scis múlier, si virum salvum fácies? aut unde scis vir, si mulíerem salvam fácies?
7	17	Nisi unicuíque sicut divísit Dóminus, unumquémque sicut vocávit Deus, ita ámbulet, et sicut in ómnibus ecclésiis dóceo.
7	18	Circumcísus áliquis vocátus est? non addúcat præpútium. In præpútio áliquis vocátus est? non circumcidátur.
7	19	Circumcísio nihil est, et præpútium nihil est: sed observátio mandatórum Dei.
7	20	Unusquísque in qua vocatióne vocátus est, in ea permáneat.
7	21	Servus vocátus es? non sit tibi curæ: sed et si potes fíeri liber, magis útere.
7	22	Qui enim in Dómino vocátus est servus, libértus est Dómini: simíliter qui liber vocátus est, servus est Christi.
7	23	Prétio empti estis: nolíte fíeri servi hóminum.
7	24	Unusquísque in quo vocátus est, fratres, in hoc permáneat apud Deum.
7	25	De virgínibus autem præcéptum Dómini non hábeo: consílium autem do, tamquam misericórdiam consecútus a Dómino, ut sim fidélis.
7	26	Exístimo ergo hoc bonum esse propter instántem necessitátem, quóniam bonum est hómini sic esse.
7	27	Alligátus es uxóri? noli quǽrere solutiónem. Solútus es ab uxóre? noli quǽrere uxórem.
7	28	Si autem accéperis uxórem, non peccásti. Et si núpserit virgo, non peccávit: tribulatiónem tamen carnis habébunt hujúsmodi. Ego autem vobis parco.
7	29	Hoc ítaque dico, fratres: Tempus breve est: réliquum est, ut et qui habent uxóres, tamquam non habéntes sint:
7	30	et qui flent, tamquam non flentes: et qui gaudent, tamquam non gaudéntes: et qui emunt, tamquam non possidéntes:
7	31	et qui utúntur hoc mundo, tamquam non utántur: prǽterit enim figúra hujus mundi.
7	32	Volo autem vos sine sollicitúdine esse. Qui sine uxóre est, sollícitus est quæ Dómini sunt, quómodo pláceat Deo.
7	33	Qui autem cum uxóre est, sollícitus est quæ sunt mundi, quómodo pláceat uxóri, et divísus est.
7	34	Et múlier innúpta, et virgo, cógitat quæ Dómini sunt, ut sit sancta córpore, et spíritu. Quæ autem nupta est, cógitat quæ sunt mundi, quómodo pláceat viro.
7	35	Porro hoc ad utilitátem vestram dico: non ut láqueum vobis iníciam, sed ad id, quod honéstum est, et quod facultátem prǽbeat sine impediménto Dóminum obsecrándi.
7	36	Si quis autem turpem se vidéri exístimat super vírgine sua, quod sit superadúlta, et ita opórtet fíeri: quod vult fáciat: non peccat, si nubat.
7	37	Nam qui státuit in corde suo firmus, non habens necessitátem, potestátem autem habens suæ voluntátis, et hoc judicávit in corde suo, serváre vírginem suam, bene facit.
7	38	Igitur et qui matrimónio jungit vírginem suam, bene facit: et qui non jungit, mélius facit.
7	39	Múlier alligáta est legi quanto témpore vir ejus vivit: quod si dormíerit vir ejus, liberáta est: cui vult nubat, tantum in Dómino.
7	40	Beátior autem erit si sic permánserit secúndum meum consílium: puto autem quod et ego Spíritum Dei hábeam.
8	1	De iis autem, quæ idólis sacrificántur, scimus quia omnes sciéntiam habémus. Sciéntia inflat, cáritas vero ædíficat.
8	2	Si quis autem se exístimat scire áliquid, nondum cognóvit quemádmodum opórteat eum scire.
8	3	Si quis autem díligit Deum, hic cógnitus est ab eo.
8	4	De escis autem, quæ idólis immolántur, scimus quia nihil est idólum in mundo, et quod nullus est Deus, nisi unus.
8	5	Nam etsi sunt qui dicántur dii sive in cælo, sive in terra (síquidem sunt dii multi, et dómini multi):
8	6	nobis tamen unus est Deus, Pater, ex quo ómnia, et nos in illum: et unus Dóminus Jesus Christus, per quem ómnia, et nos per ipsum.
8	7	Sed non in ómnibus est sciéntia. Quidam autem cum consciéntia usque nunc idóli, quasi idolóthytum mandúcant: et consciéntia ipsórum cum sit infírma, pollúitur.
8	8	Esca autem nos non comméndat Deo. Neque enim si manducavérimus, abundábimus: neque si non manducavérimus, deficiémus.
8	9	Vidéte autem ne forte hæc licéntia vestra offendículum fiat infírmis.
8	10	Si enim quis víderit eum, qui habet sciéntiam, in idolío recumbéntem: nonne consciéntia ejus, cum sit infírma, ædificábitur ad manducándum idolóthyta?
8	11	Et períbit infírmus in tua sciéntia frater, propter quem Christus mórtuus est?
8	12	Sic autem peccántes in fratres, et percutiéntes consciéntiam eórum infírmam, in Christum peccátis.
8	13	Quaprópter si esca scandalízat fratrem meum, non manducábo carnem in ætérnum, ne fratrem meum scandalízem.
9	1	Non sum liber? Non sum Apóstolus? Nonne Christum Jesum Dóminum nostrum vidi? Nonne opus meum vos estis in Dómino?
9	2	Et si áliis non sum Apóstolus, sed tamen vobis sum: nam signáculum apostolátus mei vos estis in Dómino.
9	3	Mea defénsio apud eos, qui me intérrogant, hæc est:
9	4	Numquid non habémus potestátem manducándi, et bibéndi?
9	5	Numquid non habémus potestátem mulíerem sorórem circumducéndi sicut et céteri Apóstoli, et fratres Dómini, et Cephas?
9	6	Aut ego solus, et Bárnabas, non habémus potestátem hoc operándi?
9	7	Quis mílitat suis stipéndiis unquam? Quis plantat víneam, et de fructu ejus non edit? Quis pascit gregem, et de lacte gregis non mandúcat?
9	8	Numquid secúndum hóminem hæc dico? An et lex hæc non dicit?
9	9	Scriptum est enim in lege Móysi: Non alligábis os bovi trituránti. Numquid de bobus cura est Deo?
9	10	An propter nos útique hoc dicit? Nam propter nos scripta sunt: quóniam debet in spe qui arat, aráre: et qui tritúrat, in spe fructus percipiéndi.
9	11	Si nos vobis spirituália seminávimus, magnum est si nos carnália vestra metámus?
9	12	Si álii potestátis vestræ partícipes sunt, quare non pótius nos? Sed non usi sumus hac potestáte: sed ómnia sustinémus, ne quod offendículum demus Evangélio Christi.
9	13	Nescítis quóniam qui in sacrário operántur, quæ de sacrário sunt, edunt: et qui altári desérviunt, cum altári partícipant?
9	14	Ita et Dóminus ordinávit iis, qui Evangélium annúntiant, de Evangélio vívere.
9	15	Ego autem nullo horum usus sum. Non autem scripsi hæc ut ita fiant in me: bonum est enim mihi magis mori, quam ut glóriam meam quis evácuet.
9	16	Nam si evangelizávero, non est mihi glória: necéssitas enim mihi incúmbit: væ enim mihi est, si non evangelizávero.
9	17	Si enim volens hoc ago, mercédem hábeo: si autem invítus, dispensátio mihi crédita est.
9	18	Quæ est ergo merces mea? Ut Evangélium prǽdicans, sine sumptu ponam Evangélium, ut non abútar potestáte mea in Evangélio.
9	19	Nam cum liber essem ex ómnibus, ómnium me servum feci, ut plures lucrifácerem.
9	20	Et factus sum Judǽis tamquam Judǽus, ut Judǽos lucrárer:
9	21	iis, qui sub lege sunt, quasi sub lege essem (cum ipse non essem sub lege) ut eos, qui sub lege erant, lucrifácerem: iis, qui sine lege erant, tamquam sine lege essem (cum sine lege Dei non essem: sed in lege essem Christi) ut lucrifácerem eos, qui sine lege erant.
9	22	Factus sum infírmis infírmus, ut infírmos lucrifácerem. Omnibus ómnia factus sum, ut omnes fácerem salvos.
9	23	Omnia autem fácio propter Evangélium: ut párticeps ejus effíciar.
9	24	Nescítis quod ii, qui in stádio currunt, omnes quidem currunt, sed unus áccipit bravíum? Sic cúrrite ut comprehendátis.
9	25	Omnis autem, qui in agóne conténdit, ab ómnibus se ábstinet, et illi quidem ut corruptíbilem corónam accípiant: nos autem incorrúptam.
9	26	Ego ígitur sic curro, non quasi in incértum: sic pugno, non quasi áerem vérberans:
9	27	sed castígo corpus meum, et in servitútem rédigo: ne forte cum áliis prædicáverim, ipse réprobus effíciar.
10	1	Nolo enim vos ignoráre fratres, quóniam patres nostri omnes sub nube fuérunt, et omnes mare transiérunt,
10	2	et omnes in Móyse baptizáti sunt in nube, et in mari:
10	3	et omnes eámdem escam spiritálem manducavérunt,
10	4	et omnes eúmdem potum spiritálem bibérunt (bibébant autem de spiritáli, consequénte eos, petra: petra autem erat Christus):
10	5	sed non in plúribus eórum beneplácitum est Deo: nam prostráti sunt in desérto.
10	6	Hæc autem in figúra facta sunt nostri, ut non simus concupiscéntes malórum, sicut et illi concupiérunt.
10	7	Neque idolólatræ efficiámini, sicut quidam ex ipsis: quemádmodum scriptum est: Sedit pópulus manducáre, et bíbere, et surrexérunt lúdere.
10	8	Neque fornicémur, sicut quidam ex ipsis fornicáti sunt, et cecidérunt una die vigínti tria míllia.
10	9	Neque tentémus Christum, sicut quidam eórum tentavérunt, et a serpéntibus periérunt.
10	10	Neque murmuravéritis, sicut quidam eórum murmuravérunt, et periérunt ab exterminatóre.
10	11	Hæc autem ómnia in figúra contingébant illis: scripta sunt autem ad correptiónem nostram, in quos fines sæculórum devenérunt.
10	12	Itaque qui se exístimat stare, vídeat ne cadat.
10	13	Tentátio vos non apprehéndat nisi humána: fidélis autem Deus est, qui non patiétur vos tentári supra id quod potéstis, sed fáciet étiam cum tentatióne provéntum ut possítis sustinére.
10	14	Propter quod caríssimi mihi, fúgite ab idolórum cultúra:
10	15	ut prudéntibus loquor, vos ipsi judicáte quod dico.
10	16	Calix benedictiónis, cui benedícimus, nonne communicátio sánguinis Christi est? et panis, quem frángimus, nonne participátio córporis Dómini est?
10	17	Quóniam unus panis, unum corpus multi sumus, omnes qui de uno pane participámus.
10	18	Vidéte Israël secúndum carnem: nonne qui edunt hóstias, partícipes sunt altáris?
10	19	Quid ergo? dico quod idólis immolátum sit áliquid? aut quod idólum sit áliquid?
10	20	Sed quæ ímmolant gentes, dæmóniis ímmolant, et non Deo. Nolo autem vos sócios fíeri dæmoniórum: non potéstis cálicem Dómini bíbere, et cálicem dæmoniórum:
10	21	non potéstis mensæ Dómini partícipes esse, et mensæ dæmoniórum.
10	22	An æmulámur Dóminum? numquid fortióres illo sumus? Omnia mihi licent, sed non ómnia expédiunt.
10	23	Omnia mihi licent, sed non ómnia ædíficant.
10	24	Nemo quod suum est quærat, sed quod altérius.
10	25	Omne, quod in macéllo venit, manducáte, nihil interrogántes propter consciéntiam.
10	26	Dómini est terra, et plenitúdo ejus.
10	27	Si quis vocat vos infidélium, et vultis ire: omne, quod vobis appónitur, manducáte, nihil interrogántes propter consciéntiam.
10	28	Si quis autem díxerit: Hoc immolátum est idólis: nolíte manducáre propter illum, qui indicávit, et propter consciéntiam:
10	29	consciéntiam autem dico non tuam, sed altérius. Ut quid enim libértas mea judicátur ab aliéna consciéntia?
10	30	Si ego cum grátia partícipo, quid blasphémor pro eo quod grátias ago?
10	31	Sive ergo manducátis, sive bíbitis, sive áliud quid fácitis: ómnia in glóriam Dei fácite.
10	32	Sine offensióne estóte Judǽis, et géntibus, et Ecclésiæ Dei:
10	33	sicut et ego per ómnia ómnibus pláceo, non quærens quod mihi útile est, sed quod multis: ut salvi fiant.
11	1	Imitatóres mei estóte, sicut et ego Christi.
11	2	Laudo autem vos fratres quod per ómnia mei mémores estis: et sicut trádidi vobis, præcépta mea tenétis.
11	3	Volo autem vos scire quod omnis viri caput, Christus est: caput autem mulíeris, vir: caput vero Christi, Deus.
11	4	Omnis vir orans, aut prophétans veláto cápite, detúrpat caput suum.
11	5	Omnis autem múlier orans, aut prophétans non veláto cápite, detúrpat caput suum: unum enim est ac si decalvétur.
11	6	Nam si non velátur múlier, tondeátur. Si vero turpe est mulíeri tondéri, aut decalvári, velet caput suum.
11	7	Vir quidem non debet veláre caput suum: quóniam imágo et glória Dei est, múlier autem glória viri est.
11	8	Non enim vir ex mulíere est, sed múlier ex viro.
11	9	Etenim non est creátus vir propter mulíerem, sed múlier propter virum.
11	10	Ideo debet múlier potestátem habére supra caput propter ángelos.
11	11	Verúmtamen neque vir sine mulíere: neque múlier sine viro in Dómino.
11	12	Nam sicut múlier de viro, ita et vir per mulíerem: ómnia autem ex Deo.
11	13	Vos ipsi judicáte: decet mulíerem non velátam oráre Deum?
11	14	Nec ipsa natúra docet vos, quod vir quidem si comam nútriat, ignomínia est illi:
11	15	múlier vero si comam nútriat, glória est illi: quóniam capílli pro velámine ei dati sunt.
11	16	Si quis autem vidétur contentiósus esse: nos talem consuetúdinem non habémus, neque Ecclésia Dei.
11	17	Hoc autem præcípio: non laudans quod non in mélius, sed in detérius convenítis.
11	18	Primum quidem conveniéntibus vobis in ecclésiam, áudio scissúras esse inter vos, et ex parte credo.
11	19	Nam opórtet et hǽreses esse, ut et qui probáti sunt, manifésti fiant in vobis.
11	20	Conveniéntibus ergo vobis in unum, jam non est Domínicam cœnam manducáre.
11	21	Unusquísque enim suam cœnam præsúmit ad manducándum. Et álius quidem ésurit: álius autem ébrius est.
11	22	Numquid domos non habétis ad manducándum, et bibéndum? aut ecclésiam Dei contémnitis, et confúnditis eos, qui non habent? Quid dicam vobis? Laudo vos? in hoc non laudo.
11	23	Ego enim accépi a Dómino quod et trádidi vobis, quóniam Dóminus Jesus in qua nocte tradebátur, accépit panem,
11	24	et grátias agens fregit, et dixit: Accípite, et manducáte: hoc est corpus meum, quod pro vobis tradétur: hoc fácite in meam commemoratiónem.
11	25	Simíliter et cálicem, postquam cœnávit, dicens: Hic calix novum testaméntum est in meo sánguine: hoc fácite quotiescúmque bibétis, in meam commemoratiónem.
11	26	Quotiescúmque enim manducábitis panem hunc, et cálicem bibétis, mortem Dómini annuntiábitis donec véniat.
11	27	Itaque quicúmque manducáverit panem hunc, vel bíberit cálicem Dómini indígne, reus erit córporis et sánguinis Dómini.
11	28	Probet autem seípsum homo: et sic de pane illo edat, et de cálice bibat.
11	29	Qui enim mandúcat, et bibit indígne, judícium sibi mandúcat, et bibit: non dijúdicans corpus Dómini.
11	30	Ideo inter vos multi infírmi et imbecílles, et dórmiunt multi.
11	31	Quod si nosmetípsos dijudicarémus, non útique judicarémur.
11	32	Dum judicámur autem, a Dómino corrípimur, ut non cum hoc mundo damnémur.
11	33	Itaque fratres mei, cum convenítis ad manducándum, ínvicem exspectáte.
11	34	Si quis ésurit, domi mandúcet, ut non in judícium conveniátis. Cétera autem, cum vénero, dispónam.
12	1	De spirituálibus autem, nolo vos ignoráre fratres.
12	2	Scitis quóniam cum gentes essétis, ad simulácra muta prout ducebámini eúntes.
12	3	Ideo notum vobis fácio, quod nemo in Spíritu Dei loquens, dicit anáthema Jesu. Et nemo potest dícere, Dóminus Jesus, nisi in Spíritu sancto.
12	4	Divisiónes vero gratiárum sunt, idem autem Spíritus:
12	5	et divisiónes ministratiónum sunt, idem autem Dóminus:
12	6	et divisiónes operatiónum sunt, idem vero Deus, qui operátur ómnia in ómnibus.
12	7	Unicuíque autem datur manifestátio Spíritus ad utilitátem.
12	8	Alii quidem per Spíritum datur sermo sapiéntiæ: álii autem sermo sciéntiæ secúndum eúmdem Spíritum:
12	9	álteri fides in eódem Spíritu: álii grátia sanitátum in uno Spíritu:
12	10	álii operátio virtútum, álii prophetía, álii discrétio spirítuum, álii génera linguárum, álii interpretátio sermónum.
12	11	Hæc autem ómnia operátur unus atque idem Spíritus, dívidens síngulis prout vult.
12	12	Sicut enim corpus unum est, et membra habet multa, ómnia autem membra córporis cum sint multa, unum tamen corpus sunt: ita et Christus.
12	13	Etenim in uno Spíritu omnes nos in unum corpus baptizáti sumus, sive Judǽi, sive gentíles, sive servi, sive líberi: et omnes in uno Spíritu potáti sumus.
12	14	Nam et corpus non est unum membrum, sed multa.
12	15	Si díxerit pes: Quóniam non sum manus, non sum de córpore: num ídeo non est de córpore?
12	16	Et si díxerit auris: Quóniam non sum óculus, non sum de córpore: num ídeo non est de córpore?
12	17	Si totum corpus óculus: ubi audítus? Si totum audítus: ubi odorátus?
12	18	Nunc autem pósuit Deus membra, unumquódque eórum in córpore sicut vóluit.
12	19	Quod si essent ómnia unum membrum, ubi corpus?
12	20	Nunc autem multa quidem membra, unum autem corpus.
12	21	Non potest autem óculus dícere mánui: Opera tua non indígeo: aut íterum caput pédibus: Non estis mihi necessárii.
12	22	Sed multo magis quæ vidéntur membra córporis infirmióra esse, necessarióra sunt:
12	23	et quæ putámus ignobilióra membra esse córporis, his honórem abundantiórem circúmdamus: et quæ inhonésta sunt nostra, abundantiórem honestátem habent.
12	24	Honésta autem nostra nullíus egent: sed Deus temperávit corpus, ei, cui déerat, abundantiórem tribuéndo honórem,
12	25	ut non sit schisma in córpore, sed idípsum pro ínvicem sollícita sint membra.
12	26	Et si quid pátitur unum membrum, compatiúntur ómnia membra: sive gloriátur unum membrum, congáudent ómnia membra.
12	27	Vos autem estis corpus Christi, et membra de membro.
12	28	Et quosdam quidem pósuit Deus in Ecclésia primum apóstolos, secúndo prophétas, exínde doctóres, deínde virtútes, exínde grátias curatiónum, opitulatiónes, gubernatiónes, génera linguárum, interpretatiónes sermónum.
12	29	Numquid omnes apóstoli? numquid omnes prophétæ? numquid omnes doctóres?
12	30	numquid omnes virtútes? numquid omnes grátiam habent curatiónum? numquid omnes linguis loquúntur? numquid omnes interpretántur?
12	31	Æmulámini autem charísmata melióra. Et adhuc excellentiórem viam vobis demónstro.
13	1	Si linguis hóminum loquar, et angelórum, caritátem autem non hábeam, factus sum velut æs sonans, aut cýmbalum tínniens.
13	2	Et si habúero prophetíam, et nóverim mystéria ómnia, et omnem sciéntiam: et si habúero omnem fidem ita ut montes tránsferam, caritátem autem non habúero, nihil sum.
13	3	Et si distribúero in cibos páuperum omnes facultátes meas, et si tradídero corpus meum ita ut árdeam, caritátem autem non habúero, nihil mihi prodest.
13	4	Cáritas pátiens est, benígna est. Cáritas non æmulátur, non agit pérperam, non inflátur,
13	5	non est ambitiósa, non quærit quæ sua sunt, non irritátur, non cógitat malum,
13	6	non gaudet super iniquitáte, congáudet autem veritáti:
13	7	ómnia suffert, ómnia credit, ómnia sperat, ómnia sústinet.
13	8	Cáritas numquam éxcidit: sive prophetíæ evacuabúntur, sive linguæ cessábunt, sive sciéntia destruétur.
13	9	Ex parte enim cognóscimus, et ex parte prophetámus.
13	10	Cum autem vénerit quod perféctum est, evacuábitur quod ex parte est.
13	11	Cum essem párvulus, loquébar ut párvulus, sapiébam ut párvulus, cogitábam ut párvulus. Quando autem factus sum vir, evacuávi quæ erant párvuli.
13	12	Vidémus nunc per spéculum in ænígmate: tunc autem fácie ad fáciem. Nunc cognósco ex parte: tunc autem cognóscam sicut et cógnitus sum.
13	13	Nunc autem manent fides, spes, cáritas, tria hæc: major autem horum est cáritas.
14	1	Sectámini caritátem, æmulámini spirituália: magis autem ut prophetétis.
14	2	Qui enim lóquitur lingua, non homínibus lóquitur, sed Deo: nemo enim audit. Spíritu autem lóquitur mystéria.
14	3	Nam qui prophétat, homínibus lóquitur ad ædificatiónem, et exhortatiónem, et consolatiónem.
14	4	Qui lóquitur lingua, semetípsum ædíficat: qui autem prophétat, ecclésiam Dei ædíficat.
14	5	Volo autem omnes vos loqui linguis: magis autem prophetáre. Nam major est qui prophétat, quam qui lóquitur linguis: nisi forte interpretétur, ut ecclésia ædificatiónem accípiat.
14	6	Nunc autem, fratres, si vénero ad vos linguis loquens: quid vobis pródero, nisi vobis loquar aut in revelatióne, aut in sciéntia, aut in prophetía, aut in doctrína?
14	7	Tamen quæ sine ánima sunt vocem dántia, sive tíbia, sive cíthara: nisi distinctiónem sonítuum déderint, quómodo sciétur id, quod cánitur, aut quod citharizátur?
14	8	Etenim si incértam vocem det tuba, quis parábit se ad bellum?
14	9	Ita et vos per linguam nisi maniféstum sermónem dedéritis: quómodo sciétur id, quod dícitur? éritis enim in áera loquéntes.
14	10	Tam multa, ut puta génera linguárum sunt in hoc mundo: et nihil sine voce est.
14	11	Si ergo nescíero virtútem vocis, ero ei, cui loquor, bárbarus: et qui lóquitur, mihi bárbarus.
14	12	Sic et vos, quóniam æmulatóres estis spirítuum, ad ædificatiónem ecclésiæ quǽrite ut abundétis.
14	13	Et ídeo qui lóquitur lingua, oret ut interpretétur.
14	14	Nam si orem lingua, spíritus meus orat, mens autem mea sine fructu est.
14	15	Quid ergo est? Orábo spíritu, orábo et mente: psallam spíritu, psallam et mente.
14	16	Céterum si benedíxeris spíritu, qui supplet locum idiótæ, quómodo dicet: Amen, super tuam benedictiónem? quóniam quid dicas, nescit.
14	17	Nam tu quidem bene grátias agis, sed alter non ædificátur.
14	18	Grátias ago Deo meo, quod ómnium vestrum lingua loquor.
14	19	Sed in ecclésia volo quinque verba sensu meo loqui, ut et álios ínstruam: quam decem míllia verbórum in lingua.
14	20	Fratres, nolíte púeri éffici sénsibus, sed malítia párvuli estóte: sénsibus autem perfécti estóte.
14	21	In lege scriptum est: Quóniam in áliis linguis et lábiis áliis loquar pópulo huic: et nec sic exáudient me, dicit Dóminus.
14	22	Itaque linguæ in signum sunt non fidélibus, sed infidélibus: prophetíæ autem non infidélibus, sed fidélibus.
14	23	Si ergo convéniat univérsa ecclésia in unum, et omnes linguis loquántur, intrent autem idiótæ, aut infidéles: nonne dicent quod insanítis?
14	24	Si autem omnes prophétent, intret autem quis infidélis, vel idióta, convíncitur ab ómnibus, dijudicátur ab ómnibus:
14	25	occúlta cordis ejus manifésta fiunt: et ita cadens in fáciem adorábit Deum, pronúntians quod vere Deus in vobis sit.
14	26	Quid ergo est, fratres? Cum convenítis, unusquísque vestrum psalmum habet, doctrínam habet, apocalýpsim habet, linguam habet, interpretatiónem habet: ómnia ad ædificatiónem fiant.
14	27	Sive lingua quis lóquitur, secúndum duos, aut ut multum tres, et per partes, et unus interpretétur.
14	28	Si autem non fúerit intérpres, táceat in ecclésia: sibi autem loquátur, et Deo.
14	29	Prophétæ autem duo, aut tres dicant, et céteri dijúdicent.
14	30	Quod si álii revelátum fúerit sedénti, prior táceat.
14	31	Potéstis enim omnes per síngulos prophetáre: ut omnes discant, et omnes exhorténtur:
14	32	et spíritus prophetárum prophétis subjécti sunt.
14	33	Non enim est dissensiónis Deus, sed pacis: sicut et in ómnibus ecclésiis sanctórum dóceo.
14	34	Mulíeres in ecclésiis táceant, non enim permíttitur eis loqui, sed súbditas esse, sicut et lex dicit.
14	35	Si quid autem volunt díscere, domi viros suos intérrogent. Turpe est enim mulíeri loqui in ecclésia.
14	36	An a vobis verbum Dei procéssit? aut in vos solos pervénit?
14	37	Si quis vidétur prophéta esse, aut spirituális, cognóscat quæ scribo vobis, quia Dómini sunt mandáta.
14	38	Si quis autem ignórat, ignorábitur.
14	39	Itaque fratres æmulámini prophetáre: et loqui linguis nolíte prohibére.
14	40	Omnia autem honéste, et secúndum órdinem fiant.
15	1	Notum autem vobis fácio, fratres, Evangélium, quod prædicávi vobis, quod et accepístis, in quo et statis,
15	2	per quod et salvámini: qua ratióne prædicáverim vobis, si tenétis, nisi frustra credidístis.
15	3	Trádidi enim vobis in primis quod et accépi: quóniam Christus mórtuus est pro peccátis nostris secúndum Scriptúras:
15	4	et quia sepúltus est, et quia resurréxit tértia die secúndum Scriptúras:
15	5	et quia visus est Cephæ, et post hoc úndecim:
15	6	deínde visus est plus quam quingéntis frátribus simul: ex quibus multi manent usque adhuc, quidam autem dormiérunt:
15	7	deínde visus est Jacóbo, deínde Apóstolis ómnibus:
15	8	novíssime autem ómnium tamquam abortívo, visus est et mihi.
15	9	Ego enim sum mínimus Apostolórum, qui non sum dignus vocári Apóstolus, quóniam persecútus sum Ecclésiam Dei.
15	10	Grátia autem Dei sum id quod sum, et grátia ejus in me vácua non fuit, sed abundántius illis ómnibus laborávi: non ego autem, sed grátia Dei mecum:
15	11	sive enim ego, sive illi: sic prædicámus, et sic credidístis.
15	12	Si autem Christus prædicátur quod resurréxit a mórtuis, quómodo quidam dicunt in vobis, quóniam resurréctio mortuórum non est?
15	13	Si autem resurréctio mortuórum non est: neque Christus resurréxit.
15	14	Si autem Christus non resurréxit, inánis est ergo prædicátio nostra, inánis est et fides vestra:
15	15	invenímur autem et falsi testes Dei: quóniam testimónium díximus advérsus Deum quod suscitáverit Christum, quem non suscitávit, si mórtui non resúrgunt.
15	16	Nam si mórtui non resúrgunt, neque Christus resurréxit.
15	17	Quod si Christus non resurréxit, vana est fides vestra: adhuc enim estis in peccátis vestris.
15	18	Ergo et qui dormiérunt in Christo, periérunt.
15	19	Si in hac vita tantum in Christo sperántes sumus, miserabilióres sumus ómnibus homínibus.
15	20	Nunc autem Christus resurréxit a mórtuis primítiæ dormiéntium,
15	21	quóniam quidem per hóminem mors, et per hóminem resurréctio mortuórum.
15	22	Et sicut in Adam omnes moriúntur, ita et in Christo omnes vivificabúntur.
15	23	Unusquísque autem in suo órdine, primítiæ Christus: deínde ii, qui sunt Christi, qui in advéntu ejus credidérunt.
15	24	Deínde finis: cum tradíderit regnum Deo et Patri, cum evacuáverit omnem principátum, et potestátem, et virtútem.
15	25	Opórtet autem illum regnáre donec ponat omnes inimícos sub pédibus ejus.
15	26	Novíssima autem inimíca destruétur mors: ómnia enim subjécit sub pédibus ejus. Cum autem dicat:
15	27	Omnia subjécta sunt ei, sine dúbio præter eum, qui subjécit ei ómnia.
15	28	Cum autem subjécta fúerint illi ómnia: tunc et ipse Fílius subjéctus erit ei, qui subjécit sibi ómnia, ut sit Deus ómnia in ómnibus.
15	29	Alióquin quid fácient qui baptizántur pro mórtuis, si omníno mórtui non resúrgunt? ut quid et baptizántur pro illis?
15	30	Ut quid et nos periclitámur omni hora?
15	31	Quotídie mórior per vestram glóriam, fratres, quam hábeo in Christo Jesu Dómino nostro.
15	32	Si secúndum hóminem ad béstias pugnávi Ephesi, quid mihi prodest, si mórtui non resúrgunt? Manducémus, et bibámus, cras enim moriémur.
15	33	Nolíte sedúci: corrúmpunt mores bonos collóquia mala.
15	34	Evigiláte justi, et nolíte peccáre: ignorántiam enim Dei quidam habent, ad reveréntiam vobis loquor.
15	35	Sed dicet áliquis: Quómodo resúrgunt mórtui? qualíve córpore vénient?
15	36	Insípiens, tu quod séminas non vivificátur, nisi prius moriátur.
15	37	Et quod séminas, non corpus, quod futúrum est, séminas, sed nudum granum, ut puta trítici, aut alicújus ceterórum.
15	38	Deus autem dat illi corpus sicut vult: ut unicuíque séminum próprium corpus.
15	39	Non omnis caro, éadem caro: sed ália quidem hóminum, ália vero pécorum, ália vólucrum, ália autem píscium.
15	40	Et córpora cæléstia, et córpora terréstria: sed ália quidem cæléstium glória, ália autem terréstrium.
15	41	Alia cláritas solis, ália cláritas lunæ, et ália cláritas stellárum. Stella enim a stella differt in claritáte:
15	42	sic et resurréctio mortuórum. Seminátur in corruptióne, surget in incorruptióne.
15	43	Seminátur in ignobilitáte, surget in glória: seminátur in infirmitáte, surget in virtúte:
15	44	seminátur corpus animále, surget corpus spiritále. Si est corpus animále, est et spiritále, sicut scriptum est:
15	45	Factus est primus homo Adam in ánimam vivéntem, novíssimus Adam in spíritum vivificántem.
15	46	Sed non prius quod spiritále est, sed quod animále: deínde quod spiritále.
15	47	Primus homo de terra, terrénus: secúndus homo de cælo, cæléstis.
15	48	Qualis terrénus, tales et terréni: et qualis cæléstis, tales et cæléstes.
15	49	Igitur, sicut portávimus imáginem terréni, portémus et imáginem cæléstis.
15	50	Hoc autem dico, fratres: quia caro et sanguis regnum Dei possidére non possunt: neque corrúptio incorruptélam possidébit.
15	51	Ecce mystérium vobis dico: omnes quidem resurgémus, sed non omnes immutábimur.
15	52	In moménto, in ictu óculi, in novíssima tuba: canet enim tuba, et mórtui resúrgent incorrúpti: et nos immutábimur.
15	53	Opórtet enim corruptíbile hoc indúere incorruptiónem: et mortále hoc indúere immortalitátem.
15	54	Cum autem mortále hoc indúerit immortalitátem, tunc fiet sermo, qui scriptus est: Absórpta est mors in victória.
15	55	Ubi est mors victória tua? ubi est mors stímulus tuus?
15	56	Stímulus autem mortis peccátum est: virtus vero peccáti lex.
15	57	Deo autem grátias, qui dedit nobis victóriam per Dóminum nostrum Jesum Christum.
15	58	Itaque fratres mei dilécti, stábiles estóte, et immóbiles: abundántes in ópere Dómini semper, sciéntes quod labor vester non est inánis in Dómino.
16	1	De colléctis autem, quæ fiunt in sanctos, sicut ordinávi ecclésiis Galátiæ, ita et vos fácite.
16	2	Per unam sábbati unusquísque vestrum apud se sepónat, recóndens quod ei bene placúerit: ut non, cum vénero, tunc colléctæ fiant.
16	3	Cum autem præsens fúero, quos probavéritis per epístolas, hos mittam perférre grátiam vestram in Jerúsalem.
16	4	Quod si dignum fúerit ut et ego eam, mecum ibunt.
16	5	Véniam autem ad vos, cum Macedóniam pertransíero: nam Macedóniam pertransíbo.
16	6	Apud vos autem fórsitan manébo, vel étiam hiemábo: ut vos me deducátis quocúmque íero.
16	7	Nolo enim vos modo in tránsitu vidére, spero enim me aliquántulum témporis manére apud vos, si Dóminus permíserit.
16	8	Permanébo autem Ephesi usque ad Pentecósten.
16	9	Ostium enim mihi apértum est magnum, et évidens: et adversárii multi.
16	10	Si autem vénerit Timótheus, vidéte ut sine timóre sit apud vos: opus enim Dómini operátur, sicut et ego.
16	11	Ne quis ergo illum spernat: dedúcite autem illum in pace, ut véniat ad me: exspécto enim illum cum frátribus.
16	12	De Apóllo autem fratre vobis notum fácio, quóniam multum rogávi eum ut veníret ad vos cum frátribus: et útique non fuit volúntas ut nunc veníret: véniet autem, cum ei vácuum fúerit.
16	13	Vigiláte, state in fide, viríliter ágite, et confortámini.
16	14	Omnia vestra in caritáte fiant.
16	15	Obsecro autem vos fratres, nostis domum Stéphanæ, et Fortunáti, et Acháici: quóniam sunt primítiæ Acháiæ, et in ministérium sanctórum ordinavérunt seípsos:
16	16	ut et vos súbditi sitis ejúsmodi, et omni cooperánti, et laboránti.
16	17	Gáudeo autem in præséntia Stéphanæ, et Fortunáti, et Acháici: quóniam id, quod vobis déerat, ipsi supplevérunt:
16	18	refecérunt enim et meum spíritum, et vestrum. Cognóscite ergo qui hujúsmodi sunt.
16	19	Salútant vos ecclésiæ Asiæ. Salútant vos in Dómino multum, Aquila et Priscílla, cum doméstica sua ecclésia: apud quos et hóspitor.
16	20	Salútant vos omnes fratres. Salutáte ínvicem in ósculo sancto.
16	21	Salutátio, mea manu Pauli.
16	22	Si quis non amat Dóminum nostrum Jesum Christum, sit anáthema, Maran Atha.
16	23	Grátia Dómini nostri Jesu Christi vobíscum.
16	24	Cáritas mea cum ómnibus vobis in Christo Jesu. Amen.
