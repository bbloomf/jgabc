1	1	Vísio Isaíæ, fílii Amos, quam vidit super Judam et Jerúsalem, in diébus Ozíæ, Jóathan, Achaz, et Ezechíæ, regum Juda.
1	2	Audíte cæli, et áuribus pércipe terra, quóniam Dóminus locútus est. Fílios enutrívi, et exaltávi: ipsi autem sprevérunt me.
1	3	Cognóvit bos possessórem suum, et ásinus præsépe dómini sui: Israël autem me non cognóvit, et pópulus meus non intelléxit.
1	4	Væ genti peccatríci, pópulo gravi iniquitáte, sémini nequam, fíliis scelerátis: dereliquérunt Dóminum, blasphemavérunt sanctum Israël, abalienáti sunt retrórsum.
1	5	Super quo percútiam vos ultra, addéntes prævaricatiónem? omne caput lánguidum, et omne cor mœrens.
1	6	A planta pedis usque ad vérticem, non est in eo sánitas: vulnus, et livor, et plaga tumens, non est circumligáta, nec curáta medicámine, neque fota óleo.
1	7	Terra vestra desérta, civitátes vestræ succénsæ igni: regiónem vestram coram vobis aliéni dévorant, et desolábitur sicut in vastitáte hostíli.
1	8	Et derelinquétur fília Sion ut umbráculum in vínea, et sicut tugúrium in cucumerário, et sicut cívitas, quæ vastátur.
1	9	Nisi Dóminus exercítuum reliquísset nobis semen, quasi Sódoma fuissémus, et quasi Gomórrha símiles essémus.
1	10	Audíte verbum Dómini príncipes Sodomórum: percípite áuribus legem Dei nostri pópulus Gomórrhæ.
1	11	Quo mihi multitúdinem victimárum vestrárum? dicit Dóminus. Plenus sum: holocáusta aríetum, et ádipem pínguium, et sánguinem vitulórum, et agnórum, et hircórum nólui.
1	12	Cum venirétis ante conspéctum meum, quis quæsívit hæc de mánibus vestris, ut ambularétis in átriis meis?
1	13	Ne offerátis ultra sacrifícium frustra: incénsum abominátio est mihi. Neoméniam et sábbatum, et festivitátes álias non feram, iníqui sunt cœtus vestri:
1	14	caléndas vestras, et solemnitátes vestras odívit ánima mea: facta sunt mihi molésta, laborávi sústinens.
1	15	Et cum extendéritis manus vestras, avértam óculos meos a vobis, et cum multiplicavéritis oratiónem, non exáudiam: manus enim vestræ sánguine plenæ sunt.
1	16	Lavámini, mundi estóte, auférte malum cogitatiónum vestrárum ab óculis meis: quiéscite ágere pervérse,
1	17	díscite benefácere: quǽrite judícium, subveníte opprésso, judicáte pupíllo, deféndite víduam.
1	18	Et veníte, et argúite me, dicit Dóminus: si fúerint peccáta vestra ut cóccinum, quasi nix dealbabúntur: et si fúerint rubra quasi vermículus, velut lana alba erunt.
1	19	Si voluéritis, et audiéritis me, bona terræ comedétis.
1	20	Quod si noluéritis, et me ad iracúndiam provocavéritis, gládius devorábit vos, quia os Dómini locútum est.
1	21	Quómodo facta est méretrix cívitas fidélis, plena judícii? justítia habitávit in ea, nunc autem homicídæ.
1	22	Argéntum tuum versum est in scóriam: vinum tuum mistum est aqua.
1	23	Príncipes tui infidéles, sócii furum: omnes díligunt múnera, sequúntur retributiónes. Pupíllo non júdicant: et causa víduæ non ingréditur ad illos.
1	24	Propter hoc ait Dóminus Deus exercítuum fortis Israël: Heu, consolábor super hóstibus meis, et vindicábor de inimícis meis.
1	25	Et convértam manum meam ad te, et éxcoquam ad purum scóriam tuam, et áuferam omne stannum tuum.
1	26	Et restítuam júdices tuos ut fuérunt prius, et consiliários tuos sicut antíquitus: post hæc vocáberis cívitas justi, urbs fidélis.
1	27	Sion in judício redimétur, et redúcent eam in justítia:
1	28	et cónteret sceléstos, et peccatóres simul: et qui dereliquérunt Dóminum consuméntur.
1	29	Confundéntur enim ab idólis, quibus sacrificavérunt: et erubescétis super hortis, quos elegerátis,
1	30	cum fuéritis velut quercus defluéntibus fóliis, et velut hortus absque aqua.
1	31	Et erit fortitúdo vestra ut favílla stuppæ, et opus vestrum quasi scintílla: et succendétur utrúmque simul, et non erit qui exstínguat.
2	1	Verbum, quod vidit Isaías, fílius Amos, super Juda et Jerúsalem.
2	2	Et erit in novíssimis diébus præparátus mons domus Dómini in vértice móntium, et elevábitur super colles, et fluent ad eum omnes gentes.
2	3	Et ibunt pópuli multi, et dicent: Veníte, et ascendámus ad montem Dómini, et ad domum Dei Jacob, et docébit nos vias suas, et ambulábimus in sémitis ejus: quia de Sion exíbit lex, et verbum Dómini de Jerúsalem.
2	4	Et judicábit gentes, et árguet pópulos multos: et conflábunt gládios suos in vómeres, et lánceas suas in falces: non levábit gens contra gentem gládium, nec exercebúntur ultra ad prœ́lium.
2	5	Domus Jacob veníte, et ambulémus in lúmine Dómini.
2	6	Projecísti enim pópulum tuum, domum Jacob: quia repléti sunt ut olim, et áugures habuérunt ut Philísthiim, et púeris aliénis adhæsérunt.
2	7	Repléta est terra argénto et auro, et non est finis thesaurórum ejus:
2	8	et repléta est terra ejus equis, et innumerábiles quadrígæ ejus. Et repléta est terra ejus idólis: opus mánuum suárum adoravérunt, quod fecérunt dígiti eórum.
2	9	Et incurvávit se homo, et humiliátus est vir: ne ergo dimíttas eis.
2	10	Ingrédere in petram, et abscóndere in fossa humo a fácie timóris Dómini, et a glória majestátis ejus.
2	11	Oculi sublímes hóminis humiliáti sunt, et incurvábitur altitúdo virórum: exaltábitur autem Dóminus solus in die illa.
2	12	Quia dies Dómini exercítuum super omnem supérbum, et excélsum, et super omnem arrogántem: et humiliábitur.
2	13	Et super omnes cedros Líbani sublímes et eréctas, et super omnes quercus Basan.
2	14	Et super omnes montes excélsos, et super omnes colles elevátos.
2	15	Et super omnem turrim excélsam, et super omnem murum munítum,
2	16	et super omnes naves Tharsis, et super omne, quod visu pulchrum est.
2	17	Et incurvábitur sublímitas hóminum, et humiliábitur altitúdo virórum, et elevábitur Dóminus solus in die illa:
2	18	et idóla pénitus conteréntur:
2	19	et introíbunt in spelúncas petrárum, et in vorágines terræ, a fácie formídinis Dómini, et a glória majestátis ejus, cum surréxerit percútere terram.
2	20	In die illa projíciet homo idóla argénti sui, et simulácra auri sui, quæ fécerat sibi ut adoráret, talpas et vespertiliónes.
2	21	Et ingrediétur scissúras petrárum et in cavérnas saxórum, a fácie formídinis Dómini, et a glória majestátis ejus, cum surréxerit percútere terram.
2	22	Quiéscite ergo ab hómine, cujus spíritus in náribus ejus est, quia excélsus reputátus est ipse.
3	1	Ecce enim dominátor Dóminus exercítuum áuferet a Jerúsalem et a Juda válidum et fortem, omne robur panis, et omne robur aquæ:
3	2	fortem, et virum bellatórem, júdicem, et prophétam, et aríolum, et senem:
3	3	príncipem super quinquagínta, et honorábilem vultu et consiliárium, et sapiéntem de architéctis, et prudéntem elóquii mýstici.
3	4	Et dabo púeros príncipes eórum, et effemináti dominabúntur eis.
3	5	Et írruet pópulus, vir ad virum, et unusquísque ad próximum suum: tumultuábitur puer contra senem, et ignóbilis contra nóbilem.
3	6	Apprehéndet enim vir fratrem suum, domésticum patris sui: Vestiméntum tibi est, princeps esto noster, ruína autem hæc sub manu tua.
3	7	Respondébit in die illa, dicens: Non sum médicus, et in domo mea non est panis neque vestiméntum: nolíte constitúere me príncipem pópuli.
3	8	Ruit enim Jerúsalem, et Judas cóncidit, quia lingua eórum et adinventiónes eórum contra Dóminum, ut provocárent óculos majestátis ejus.
3	9	Agnítio vultus eórum respóndit eis: et peccátum suum quasi Sódoma prædicavérunt, nec abscondérunt. Væ ánimæ eórum, quóniam réddita sunt eis mala.
3	10	Dícite justo quóniam bene, quóniam fructum adinventiónum suárum cómedet.
3	11	Væ ímpio in malum: retribútio enim mánuum ejus fiet ei.
3	12	Pópulum meum exactóres sui spoliavérunt, et mulíeres dominátæ sunt eis. Pópule meus, qui te beátum dicunt, ipsi te decípiunt, et viam gréssuum tuórum díssipant.
3	13	Stat ad judicándum Dóminus, et stat ad judicándos pópulos.
3	14	Dóminus ad judícium véniet cum sénibus pópuli sui, et princípibus ejus: vos enim depásti estis víneam, et rapína páuperis in domo vestra.
3	15	Quare attéritis pópulum meum, et fácies páuperum commólitis? dicit Dóminus Deus exercítuum.
3	16	Et dixit Dóminus: Pro eo quod elevátæ sunt fíliæ Sion, et ambulavérunt exténto collo, et nútibus oculórum ibant, et plaudébant, ambulábant pédibus suis, et compósito gradu incedébant:
3	17	decalvábit Dóminus vérticem filiárum Sion, et Dóminus crinem eárum nudábit.
3	18	In die illa áuferet Dóminus ornaméntum calceamentórum,
3	19	et lúnulas, et torques, et monília, et armíllas, et mitras,
3	20	et discriminália, et periscélidas, et murénulas, et olfactoríola, et ináures,
3	21	et ánnulos, et gemmas in fronte pendéntes,
3	22	et mutatória, et pallíola, et linteámina, et acus,
3	23	et spécula, et síndones, et vittas, et therístra.
3	24	Et erit pro suávi odóre fœtor, et pro zona funículus, et pro crispánti crine calvítium, et pro fáscia pectoráli cilícium.
3	25	Pulchérrimi quoque viri tui gládio cadent, et fortes tui in prœ́lio.
3	26	Et mœrébunt atque lugébunt portæ ejus, et desoláta in terra sedébit.
4	1	Et apprehéndent septem mulíeres virum unum in die illa, dicéntes: Panem nostrum comedémus, et vestiméntis nostris operiémur: tantúmmodo invocétur nomen tuum super nos, aufer oppróbrium nostrum.
4	2	In die illa erit germen Dómini in magnificéntia, et glória, et fructus terræ sublímis, et exsultátio his, qui salváti fúerint de Israël.
4	3	Et erit: omnis qui relíctus fúerit in Sion, et resíduus in Jerúsalem, sanctus vocábitur, omnis qui scriptus est in vita in Jerúsalem.
4	4	Si ablúerit Dóminus sordes filiárum Sion, et sánguinem Jerúsalem láverit de médio ejus in spíritu judícii, et spíritu ardóris.
4	5	Et creábit Dóminus super omnem locum montis Sion, et ubi invocátus est, nubem per diem, et fumum et splendórem ignis flammántis in nocte: super omnem enim glóriam protéctio.
4	6	Et tabernáculum erit in umbráculum diéi ab æstu, et in securitátem, et absconsiónem a túrbine, et a plúvia.
5	1	Cantábo dilécto meo cánticum patruélis mei víneæ suæ. Vínea facta est dilécto meo in cornu fílio ólei.
5	2	Et sepívit eam, et lápides elégit ex illa, et plantávit eam eléctam, et ædificávit turrim in médio ejus, et tórcular exstrúxit in ea: et exspectávit ut fáceret uvas, et fecit labrúscas.
5	3	Nunc ergo habitatóres Jerúsalem et viri Juda, judicáte inter me et víneam meam.
5	4	Quid est quod débui ultra fácere víneæ meæ, et non feci ei? an quod exspectávi ut fáceret uvas, et fecit labrúscas?
5	5	Et nunc osténdam vobis quid ego fáciam víneæ meæ: áuferam sepem ejus, et erit in direptiónem: díruam macériam ejus, et erit in conculcatiónem.
5	6	Et ponam eam desértam: non putábitur, et non fodiétur: et ascéndent vepres et spinæ: et núbibus mandábo ne pluant super eam imbrem.
5	7	Vínea enim Dómini exercítuum domus Israël est: et vir Juda germen ejus delectábile: et exspectávi ut fáceret judícium, et ecce iníquitas: et justítiam, et ecce clamor.
5	8	Væ qui conjúngitis domum ad domum, et agrum agro copulátis usque ad términum loci: numquid habitábitis vos soli in médio terræ?
5	9	In áuribus meis sunt hæc, dicit Dóminus exercítuum: nisi domus multæ desértæ fúerint, grandes et pulchræ, absque habitatóre.
5	10	Decem enim júgera vineárum fácient lagúnculam unam, et trigínta módii seméntis fácient módios tres.
5	11	Væ qui consúrgitis mane ad ebrietátem sectándam, et potándum usque ad vésperam, ut vino æstuétis.
5	12	Cíthara, et lyra, et týmpanum, et tíbia, et vinum in convíviis vestris: et opus Dómini non respícitis, nec ópera mánuum ejus considerátis.
5	13	Proptérea captívus ductus est pópulus meus, quia non hábuit sciéntiam, et nóbiles ejus interiérunt fame, et multitúdo ejus siti exáruit.
5	14	Proptérea dilatávit inférnus ánimam suam, et apéruit os suum absque ullo término: et descéndent fortes ejus, et pópulus ejus, et sublímes, gloriosíque ejus ad eum.
5	15	Et incurvábitur homo, et humiliábitur vir, et óculi sublímium depriméntur.
5	16	Et exaltábitur Dóminus exercítuum in judício, et Deus sanctus sanctificábitur in justítia.
5	17	Et pascéntur agni juxta órdinem suum, et desérta in ubertátem versa ádvenæ cómedent.
5	18	Væ qui tráhitis iniquitátem in funículis vanitátis, et quasi vínculum plaustri peccátum.
5	19	Qui dícitis: Festínet, et cito véniat opus ejus, ut videámus: et apprópiet, et véniat consílium sancti Israël, et sciémus illud.
5	20	Væ qui dícitis malum bonum, et bonum malum: ponéntes ténebras lucem, et lucem ténebras: ponéntes amárum in dulce, et dulce in amárum.
5	21	Væ qui sapiéntes estis in óculis vestris, et coram vobismetípsis prudéntes.
5	22	Væ qui poténtes estis ad bibéndum vinum, et viri fortes ad miscéndam ebrietátem.
5	23	Qui justificátis ímpium pro munéribus, et justítiam justi aufértis ab eo.
5	24	Propter hoc, sicut dévorat stípulam lingua ignis, et calor flammæ exúrit: sic radix eórum quasi favílla erit, et germen eórum ut pulvis ascéndet. Abjecérunt enim legem Dómini exercítuum, et elóquium sancti Israël blasphemavérunt.
5	25	Ideo irátus est furor Dómini in pópulum suum, et exténdit manum suam super eum, et percússit eum: et conturbáti sunt montes, et facta sunt morticína eórum quasi stercus in médio plateárum. In his ómnibus non est advérsus furor ejus, sed adhuc manus ejus exténta.
5	26	Et elevábit signum in natiónibus procul, et sibilábit ad eum de fínibus terræ: et ecce festínus velóciter véniet.
5	27	Non est defíciens, neque labórans in eo: non dormitábit, neque dórmiet, neque solvétur cíngulum renum ejus, nec rumpétur corrígia calceaménti ejus.
5	28	Sagíttæ ejus acútæ, et omnes arcus ejus exténti. Ungulæ equórum ejus ut silex, et rotæ ejus quasi ímpetus tempestátis.
5	29	Rugítus ejus ut leónis, rúgiet ut cátuli leónum: et frendet, et tenébit prædam: et amplexábitur, et non erit qui éruat.
5	30	Et sonábit super eum in die illa sicut sónitus maris: aspiciémus in terram, et ecce ténebræ tribulatiónis, et lux obtenebráta est in calígine ejus.
6	1	In anno quo mórtuus est rex Ozías, vidi Dóminum sedéntem super sólium excélsum et elevátum: et ea, quæ sub ipso erant, replébant templum.
6	2	Séraphim stabant super illud: sex alæ uni, et sex alæ álteri: duábus velábant fáciem ejus, et duábus velábant pedes ejus, et duábus volábant.
6	3	Et clamábant alter ad álterum, et dicébant: Sanctus, sanctus, sanctus, Dóminus Deus exercítuum, plena est omnis terra glória ejus.
6	4	Et commóta sunt superliminária cárdinum a voce clamántis, et domus repléta est fumo.
6	5	Et dixi: Væ mihi, quia tácui, quia vir pollútus lábiis ego sum, et in médio pópuli pollúta lábia habéntis ego hábito, et regem Dóminum exercítuum vidi óculis meis.
6	6	Et volávit ad me unus de Séraphim, et in manu ejus cálculus, quem fórcipe túlerat de altári.
6	7	Et tétigit os meum, et dixit: Ecce tétigit hoc lábia tua, et auferétur iníquitas tua, et peccátum tuum mundábitur.
6	8	Et audívi vocem Dómini dicéntis: Quem mittam? et quis ibit nobis? Et dixi: Ecce ego, mitte me.
6	9	Et dixit: Vade, et dices pópulo huic: Audíte audiéntes, et nolíte intellígere: et vidéte visiónem, et nolíte cognóscere.
6	10	Excǽca cor pópuli hujus, et aures ejus ággrava: et óculos ejus claude: ne forte vídeat óculis suis, et áuribus suis áudiat, et corde suo intélligat, et convertátur, et sanem eum.
6	11	Et dixi: Usquequo Dómine? et dixit: Donec desoléntur civitátes absque habitatóre, et domus sine hómine, et terra relinquétur desérta.
6	12	Et longe fáciet Dóminus hómines, et multiplicábitur quæ derelícta fúerat in médio terræ.
6	13	Et adhuc in ea decimátio, et convertétur, et erit in ostensiónem sicut terebínthus, et sicut quercus, quæ expándit ramos suos: semen sanctum erit id, quod stéterit in ea.
7	1	Et factum est in diébus Achaz fílii Jóathan, fílii Ozíæ regis Juda, ascéndit Rasin rex Sýriæ, et Phácee fílius Romelíæ rex Israël, in Jerúsalem, ad prœliándum contra eam: et non potuérunt debelláre eam.
7	2	Et nuntiavérunt dómui David, dicéntes: Requiévit Sýria super Ephraim. Et commótum est cor ejus, et cor pópuli ejus, sicut movéntur ligna silvárum a fácie venti.
7	3	Et dixit Dóminus ad Isaíam: Egrédere in occúrsum Achaz, tu et qui derelíctus est Jasub, fílius tuus, ad extrémum aquædúctus piscínæ superióris in via Agri fullónis.
7	4	Et dices ad eum: Vide ut síleas: noli timére, et cor tuum ne formídet a duábus caudis titiónum fumigántium istórum in ira furóris Rasin regis Sýriæ, et fílii Romelíæ:
7	5	eo quod consílium iníerit contra te Sýria in malum Ephraim, et fílius Romelíæ, dicéntes:
7	6	Ascendámus ad Judam, et suscitémus eum, et avellámus eum ad nos, et ponámus regem in médio ejus fílium Tábeel.
7	7	Hæc dicit Dóminus Deus: Non stabit, et non erit istud:
7	8	sed caput Sýriæ Damáscus, et caput Damásci Rasin: et adhuc sexagínta et quinque anni, et désinet Ephraim esse pópulus:
7	9	et caput Ephraim Samaría, et caput Samaríæ fílius Romelíæ. Si non credidéritis, non permanébitis.
7	10	Et adjécit Dóminus loqui ad Achaz, dicens:
7	11	Pete tibi signum a Dómino Deo tuo, in profúndum inférni, sive in excélsum supra.
7	12	Et dixit Achaz: Non petam, et non tentábo Dóminum.
7	13	Et dixit: Audíte ergo domus David: Numquid parum vobis est moléstos esse homínibus, quia molésti estis et Deo meo?
7	14	Propter hoc dabit Dóminus ipse vobis signum. Ecce virgo concípiet, et páriet fílium, et vocábitur nomen ejus Emmánuel.
7	15	Butýrum et mel cómedet, ut sciat reprobáre malum, et elígere bonum.
7	16	Quia ántequam sciat puer reprobáre malum, et elígere bonum, derelinquétur terra, quam tu detestáris a fácie duórum regum suórum.
7	17	Addúcet Dóminus super te, et super pópulum tuum, et super domum patris tui dies, qui non venérunt a diébus separatiónis Ephraim a Juda cum rege Assyriórum.
7	18	Et erit in die illa: sibilábit Dóminus muscæ, quæ est in extrémo flúminum Ægýpti, et api, quæ est in terra Assur:
7	19	et vénient, et requiéscent omnes in torréntibus vállium, et in cavérnis petrárum, et in ómnibus frutétis, et in univérsis foramínibus.
7	20	In die illa radet Dóminus in novácula condúcta in his, qui trans flumen sunt, in rege Assyriórum, caput et pilos pedum, et barbam univérsam.
7	21	Et erit in die illa: nútriet homo vaccam boum, et duas oves,
7	22	et præ ubertáte lactis cómedet butýrum: butýrum enim et mel manducábit omnis qui relíctus fúerit in médio terræ.
7	23	Et erit in die illa: omnis locus ubi fúerint mille vites, mille argénteis, in spinas et in vepres erunt.
7	24	Cum sagíttis et arcu ingrediéntur illuc: vepres enim et spinæ erunt in univérsa terra.
7	25	Et omnes montes, qui in sárculo sarriéntur, non véniet illuc terror spinárum et véprium, et erit in páscua bovis, et in conculcatiónem pécoris.
8	1	Et dixit Dóminus ad me: Sume tibi librum grandem, et scribe in eo stylo hóminis: Velóciter spólia détrahe, cito prædáre.
8	2	Et adhíbui mihi testes fidéles, Uríam sacerdótem, et Zacharíam fílium Barachíæ:
8	3	et accéssi ad prophetíssam, et concépit, et péperit fílium. Et dixit Dóminus ad me: Voca nomen ejus: Accélera spólia detráhere: Festína prædári:
8	4	quia ántequam sciat puer vocáre patrem suum et matrem suam, auferétur fortitúdo Damásci, et spólia Samaríæ, coram rege Assyriórum.
8	5	Et adjécit Dóminus loqui ad me adhuc, dicens:
8	6	Pro eo quod abjécit pópulus iste aquas Síloë, quæ vadunt cum siléntio, et assúmpsit magis Rasin, et fílium Romelíæ:
8	7	propter hoc ecce Dóminus addúcet super eos aquas flúminis fortes et multas, regem Assyriórum, et omnem glóriam ejus, et ascéndet super omnes rivos ejus, et fluet super univérsas ripas ejus,
8	8	et ibit per Judam, inúndans, et tránsiens usque ad collum véniet. Et erit exténsio alárum ejus implens latitúdinem terræ tuæ, o Emmánuel.
8	9	Congregámini pópuli, et vincímini, et audíte univérsæ procul terræ: confortámini et vincímini, accíngite vos et vincímini:
8	10	iníte consílium, et dissipábitur: loquímini verbum, et non fiet: quia nobíscum Deus.
8	11	Hæc enim ait Dóminus ad me: Sicut in manu forti erudívit me, ne irem in via pópuli hujus, dicens:
8	12	Non dicátis: Conjurátio: ómnia enim quæ lóquitur pópulus iste, conjurátio est: et timórem ejus ne timeátis, neque paveátis.
8	13	Dóminum exercítuum ipsum sanctificáte: ipse pavor vester, et ipse terror vester.
8	14	Et erit vobis in sanctificatiónem. In lápidem autem offensiónis, et in petram scándali duábus dómibus Israël, in láqueum et in ruínam habitántibus Jerúsalem.
8	15	Et offéndent ex eis plúrimi, et cadent, et conteréntur, et irretiéntur, et capiéntur.
8	16	Liga testimónium, signa legem in discípulis meis.
8	17	Et exspectábo Dóminum, qui abscóndit fáciem suam a domo Jacob, et præstolábor eum.
8	18	Ecce ego et púeri mei, quos dedit mihi Dóminus in signum, et in porténtum Israël a Dómino exercítuum, qui hábitat in monte Sion.
8	19	Et cum díxerint ad vos: Quǽrite a pythónibus, et a divínis, qui strident in incantatiónibus suis: Numquid non pópulus a Deo suo requíret pro vivis a mórtuis?
8	20	Ad legem magis, et ad testimónium. Quod si non díxerint juxta verbum hoc, non erit eis matutína lux.
8	21	Et transíbit per eam, córruet, et esúriet: et cum esuríerit, irascétur, et maledícet regi suo, et Deo suo, et suspíciet sursum.
8	22	Et ad terram intuébitur: et ecce tribulátio et ténebræ, dissolútio et angústia, et calígo pérsequens, et non póterit avoláre de angústia sua.
9	1	Primo témpore alleviáta est terra Zábulon et terra Néphthali: et novíssimo aggraváta est via maris trans Jordánem Galilǽæ géntium.
9	2	Pópulus, qui ambulábat in ténebris, vidit lucem magnam: habitántibus in regióne umbræ mortis, lux orta est eis.
9	3	Multiplicásti gentem, et non magnificásti lætítiam. Lætabúntur coram te, sicut qui lætántur in messe: sicut exsúltant victóres capta præda, quando dívidunt spólia.
9	4	Jugum enim óneris ejus, et virgam húmeri ejus, et sceptrum exactóris ejus superásti sicut in die Mádian.
9	5	Quia omnis violénta prædátio cum tumúltu, et vestiméntum mistum sánguine, erit in combustiónem, et cibus ignis.
9	6	Párvulus enim natus est nobis, et fílius datus est nobis, et factus est principátus super húmerum ejus: et vocábitur nomen ejus, Admirábilis, Consiliárius, Deus, Fortis, Pater futúri sǽculi, Princeps pacis.
9	7	Multiplicábitur ejus impérium, et pacis non erit finis: super sólium David, et super regnum ejus sedébit, ut confírmet illud et corróboret in judício et justítia, ámodo et usque in sempitérnum: zelus Dómini exercítuum fáciet hoc.
9	8	Verbum misit Dóminus in Jacob, et cécidit in Israël.
9	9	Et sciet omnis pópulus Ephraim, et habitántes Samaríam, in supérbia et magnitúdine cordis dicéntes:
9	10	Láteres cecidérunt, sed quadris lapídibus ædificábimus: sycómoros succidérunt, sed cedros immutábimus.
9	11	Et elevábit Dóminus hostes Rasin super eum, et inimícos ejus in tumúltum vertet.
9	12	Sýriam ab oriénte, et Philísthiim ab occidénte: et devorábunt Israël toto ore. In ómnibus his non est avérsus furor ejus, sed adhuc manus ejus exténta.
9	13	Et pópulus non est revérsus ad percutiéntem se, et Dóminum exercítuum non inquisiérunt.
9	14	Et dispérdet Dóminus ab Israël caput et caudam, incurvántem et refrenántem die una.
9	15	Longǽvus et honorábilis, ipse est caput: et prophéta docens mendácium, ipse est cauda.
9	16	Et erunt, qui beatíficant pópulum istum, seducéntes: et qui beatificántur, præcipitáti.
9	17	Propter hoc super adolescéntulis ejus non lætábitur Dóminus, et pupillórum ejus et viduárum non miserébitur: quia omnis hypócrita est et nequam, et univérsum os locútum est stultítiam. In ómnibus his non est avérsus furor ejus, sed adhuc manus ejus exténta.
9	18	Succénsa est enim quasi ignis impíetas: veprem et spinam vorábit, et succendétur in densitáte saltus, et convolvétur supérbia fumi.
9	19	In ira Dómini exercítuum conturbáta est terra, et erit pópulus quasi esca ignis: vir fratri suo non parcet.
9	20	Et declinábit ad déxteram, et esúriet: et cómedet ad sinístram, et non saturábitur: unusquísque carnem bráchii sui vorábit: Manásses Ephraim, et Ephraim Manássen: simul ipsi contra Judam.
9	21	In ómnibus his non est avérsus furor ejus, sed adhuc manus ejus exténta.
10	1	Væ qui condunt leges iníquas: et scribéntes injustítiam scripsérunt:
10	2	ut opprímerent in judício páuperes, et vim fácerent causæ humílium pópuli mei: ut essent víduæ præda eórum, et pupíllos diríperent.
10	3	Quid faciétis in die visitatiónis, et calamitátis de longe veniéntis? ad cujus confugiétis auxílium? et ubi derelinquétis glóriam vestram,
10	4	ne incurvémini sub vínculo, et cum interféctis cadátis? Super ómnibus his non est avérsus furor ejus, sed adhuc manus ejus exténta.
10	5	Væ Assur, virga furóris mei et báculus ipse est, in manu eórum indignátio mea.
10	6	Ad gentem fallácem mittam eum, et contra pópulum furóris mei mandábo illi, ut áuferat spólia, et dirípiat prædam, et ponat illum in conculcatiónem quasi lutum plateárum.
10	7	Ipse autem non sic arbitrábitur, et cor ejus non ita existimábit: sed ad conteréndum erit cor ejus, et ad interneciónem géntium non paucárum.
10	8	Dicet enim:
10	9	Numquid non príncipes mei simul reges sunt? numquid non ut Chárcamis, sic Cálano? et ut Arphad, sic Emath? numquid non ut Damáscus, sic Samaría?
10	10	Quómodo invénit manus mea regna idóli, sic et simulácra eórum de Jerúsalem, et de Samaría.
10	11	Numquid non sicut feci Samaríæ et idólis ejus, sic fáciam Jerúsalem, et simulácris ejus?
10	12	Et erit, cum impléverit Dóminus cuncta ópera sua in monte Sion et in Jerúsalem, visitábo super fructum magnífici cordis regis Assur, et super glóriam altitúdinis oculórum ejus.
10	13	Dixit enim: In fortitúdine manus meæ feci, et in sapiéntia mea intelléxi: et ábstuli términos populórum, et príncipes eórum deprædátus sum, et detráxi quasi potens in sublími residéntes.
10	14	Et invénit quasi nidum manus mea fortitúdinem populórum: et sicut colligúntur ova, quæ derelícta sunt, sic univérsam terram ego congregávi: et non fuit qui movéret pennam, et aperíret os, et ganníret.
10	15	Numquid gloriábitur secúris contra eum, qui secat in ea? aut exaltábitur serra contra eum a quo tráhitur? Quómodo si elevétur virga contra elevántem se, et exaltétur báculus, qui útique lignum est.
10	16	Propter hoc mittet dominátor Dóminus exercítuum in pínguibus ejus tenuitátem: et subtus glóriam ejus succénsa ardébit quasi combústio ignis.
10	17	Et erit lumen Israël in igne, et Sanctus ejus in flamma: et succendétur, et devorábitur spina ejus et vepres in die una.
10	18	Et glória saltus ejus, et carméli ejus, ab ánima usque ad carnem consumétur, et erit terróre prófugus.
10	19	Et relíquiæ ligni saltus ejus præ paucitáte numerabúntur, et puer scribet eos.
10	20	Et erit in die illa: non adjíciet resíduum Israël, et hi, qui fúgerint de domo Jacob, inníti super eo, qui pércutit eos: sed innitétur super Dóminum sanctum Israël in veritáte.
10	21	Relíquiæ converténtur, relíquiæ, inquam, Jacob ad Deum fortem.
10	22	Si enim fúerit pópulus tuus Israël quasi aréna maris, relíquiæ converténtur ex eo: consummátio abbreviáta inundábit justítiam.
10	23	Consummatiónem enim et abbreviatiónem Dóminus Deus exercítuum fáciet in médio omnis terræ.
10	24	Propter hoc, hæc dicit Dóminus Deus exercítuum: Noli timére pópulus meus habitátor Sion, ab Assur: in virga percútiet te, et báculum suum levábit super te in via Ægýpti.
10	25	Adhuc enim páululum modicúmque, et consummábitur indignátio et furor meus super scelus eórum.
10	26	Et suscitábit super eum Dóminus exercítuum flagéllum, juxta plagam Mádian in petra Oreb: et virgam suam super mare, et levábit eam in via Ægýpti.
10	27	Et erit in die illa: auferétur onus ejus de húmero tuo et jugum ejus de collo tuo, et computréscet jugum a fácie ólei.
10	28	Véniet in Aiath, transíbit in Magron, apud Machmas commendábit vasa sua.
10	29	Transiérunt cursim Gaba sedes nostra: obstúpuit Rama, Gábaath Saulis fugit.
10	30	Hinni voce tua fília Gallim, atténde Láisa, paupércula Anathoth.
10	31	Migrávit Medeména: habitatóres Gabim confortámini.
10	32	Adhuc dies est, ut in Nobe stetur: agitábit manum suam super montem fíliæ Sion, collem Jerúsalem.
10	33	Ecce dominátor Dóminus exercítuum confrínget lagúnculam in terróre: et excélsi statúra succidéntur, et sublímes humiliabúntur.
10	34	Et subverténtur condénsa saltus ferro: et Líbanus cum excélsis cadet.
11	1	Et egrediétur virga de radíce Jesse, et flos de radíce ejus ascéndet.
11	2	Et requiéscet super eum spíritus Dómini: spíritus sapiéntiæ et intelléctus, spíritus consílii et fortitúdinis, spíritus sciéntiæ et pietátis:
11	3	et replébit eum spíritus timóris Dómini. Non secúndum visiónem oculórum judicábit, neque secúndum audítum áurium árguet:
11	4	sed judicábit in justítia páuperes, et árguet in æquitáte pro mansuétis terræ: et percútiet terram virga oris sui, et spíritu labiórum suórum interfíciet ímpium.
11	5	Et erit justítia cíngulum lumbórum ejus, et fides cinctórium renum ejus.
11	6	Habitábit lupus cum agno, et pardus cum hædo accubábit: vítulus et leo et ovis simul morabúntur, et puer párvulus minábit eos.
11	7	Vítulus, et ursus pascéntur: simul requiéscent cátuli eórum: et leo quasi bos cómedet páleas.
11	8	Et delectábitur infans ab úbere super forámine áspidis: et in cavérna réguli, qui ablactátus fúerit, manum suam mittet.
11	9	Non nocébunt, et non occídent in univérso monte sancto meo: quia repléta est terra sciéntia Dómini, sicut aquæ maris operiéntes.
11	10	In die illa radix Jesse, qui stat in signum populórum, ipsum gentes deprecabúntur, et erit sepúlcrum ejus gloriósum.
11	11	Et erit in die illa: adjíciet Dóminus secúndo manum suam ad possidéndum resíduum pópuli sui, quod relinquétur ab Assýriis, et ab Ægýpto, et a Phetros, et ab Æthiópia, et ab Ælam, et a Sénnaar, et ab Emath, et ab ínsulis maris.
11	12	Et levábit signum in natiónes, et congregábit prófugos Israël, et dispérsos Juda cólliget a quátuor plagis terræ.
11	13	Et auferétur zelus Ephraim, et hostes Juda períbunt: Ephraim non æmulábitur Judam, et Judas non pugnábit contra Ephraim.
11	14	Et volábunt in húmeros Philísthiim per mare, simul prædabúntur fílios oriéntis: Idumǽa et Moab præcéptum manus eórum, et fílii Ammon obediéntes erunt.
11	15	Et desolábit Dóminus linguam maris Ægýpti, et levábit manum suam super flumen in fortitúdine spíritus sui: et percútiet eum in septem rivis, ita ut tránseant per eum calceáti.
11	16	Et erit via resíduo pópulo meo, qui relinquétur ab Assýriis: sicut fuit Israéli in die illa, qua ascéndit de terra Ægýpti.
12	1	Et dices in die illa: Confitébor tibi Dómine, quóniam irátus es mihi: convérsus est furor tuus, et consolátus es me.
12	2	Ecce Deus salvátor meus, fiduciáliter agam, et non timébo: quia fortitúdo mea et laus mea Dóminus, et factus est mihi in salútem.
12	3	Hauriétis aquas in gáudio de fóntibus salvatóris:
12	4	et dicétis in die illa: Confitémini Dómino, et invocáte nomen ejus: notas fácite in pópulis adinventiónes ejus: mementóte quóniam excélsum est nomen ejus.
12	5	Cantáte Dómino quóniam magnífice fecit: annuntiáte hoc in univérsa terra.
12	6	Exsúlta et lauda habitátio Sion: quia magnus in médio tui Sanctus Israël.
13	1	Onus Babylónis, quod vidit Isaías fílius Amos.
13	2	Super montem caliginósum leváte signum: exaltáte vocem, leváte manum, et ingrediántur portas duces.
13	3	Ego mandávi sanctificátis meis, et vocávi fortes meos in ira mea, exsultántes in glória mea.
13	4	Vox multitúdinis in móntibus, quasi populórum frequéntium: vox sónitus regum, géntium congregatárum: Dóminus exercítuum præcépit milítiæ belli,
13	5	veniéntibus de terra procul, a summitáte cæli: Dóminus, et vasa furóris ejus, ut dispérdat omnem terram.
13	6	Ululáte, quia prope est dies Dómini: quasi vástitas a Dómino véniet.
13	7	Propter hoc omnes manus dissolvéntur, et omne cor hóminis contabéscet,
13	8	et conterétur. Torsiónes et dolóres tenébunt: quasi partúriens dolébunt: unusquísque ad próximum suum stupébit, fácies combústæ vultus eórum.
13	9	Ecce dies Dómini véniet, crudélis, et indignatiónis plenus, et iræ, furorísque, ad ponéndam terram in solitúdinem, et peccatóres ejus conteréndos de ea.
13	10	Quóniam stellæ cæli, et splendor eárum, non expándent lumen suum: obtenebrátus est sol in ortu suo, et luna non splendébit in lúmine suo.
13	11	Et visitábo super orbis mala, et contra ímpios iniquitátem eórum: et quiéscere fáciam supérbiam infidélium, et arrogántiam fórtium humiliábo.
13	12	Pretiósior erit vir auro, et homo mundo obrízo.
13	13	Super hoc cælum turbábo: et movébitur terra de loco suo, propter indignatiónem Dómini exercítuum, et propter diem iræ furóris ejus.
13	14	Et erit quasi dámula fúgiens, et quasi ovis: et non erit qui cóngreget: unusquísque ad pópulum suum convertétur, et sínguli ad terram suam fúgient.
13	15	Omnis, qui invéntus fúerit, occidétur: et omnis, qui supervénerit, cadet in gládio.
13	16	Infántes eórum allidéntur in óculis eórum: diripiéntur domus eórum, et uxóres eórum violabúntur.
13	17	Ecce ego suscitábo super eos Medos, qui argéntum non quærant, nec aurum velint:
13	18	sed sagíttis párvulos interfícient, et lactántibus úteris non miserebúntur, et super fílios non parcet óculus eórum.
13	19	Et erit Bábylon illa gloriósa in regnis, ínclyta supérbia Chaldæórum, sicut subvértit Dóminus Sódomam et Gomórrham.
13	20	Non habitábitur usque in finem, et non fundábitur usque ad generatiónem et generatiónem: nec ponet ibi tentória Arabs, nec pastóres requiéscent ibi.
13	21	Sed requiéscent ibi béstiæ, et replebúntur domus eórum dracónibus: et habitábunt ibi struthiónes, et pilósi saltábunt ibi:
13	22	et respondébunt ibi úlulæ in ǽdibus ejus, et sirénes in delúbris voluptátis.
14	1	Prope est ut véniat tempus ejus, et dies ejus non elongabúntur. Miserébitur enim Dóminus Jacob, et éliget adhuc de Israël, et requiéscere eos fáciet super humum suam: adjungétur ádvena ad eos, et adhærébit dómui Jacob.
14	2	Et tenébunt eos pópuli, et addúcent eos in locum suum: et possidébit eos domus Israël super terram Dómini in servos et ancíllas: et erunt capiéntes eos, qui se céperant, et subjícient exactóres suos.
14	3	Et erit in die illa: cum réquiem déderit tibi Deus a labóre tuo, et a concussióne tua, et a servitúte dura, qua ante servísti:
14	4	sumes parábolam istam contra regem Babylónis, et dices: Quómodo cessávit exáctor, quiévit tribútum?
14	5	Contrívit Dóminus báculum impiórum, virgam dominántium,
14	6	cædéntem pópulos in indignatióne plaga insanábili, subjiciéntem in furóre gentes, persequéntem crudéliter.
14	7	Conquiévit et síluit omnis terra, gavísa est et exsultávit:
14	8	abiétes quoque lætátæ sunt super te, et cedri Líbani: ex quo dormísti, non ascéndet qui succídat nos.
14	9	Inférnus subter conturbátus est in occúrsum advéntus tui: suscitávit tibi gigántes. Omnes príncipes terræ surrexérunt de sóliis suis, omnes príncipes natiónum.
14	10	Univérsi respondébunt, et dicent tibi: Et tu vulnerátus es sicut et nos, nostri símilis efféctus es.
14	11	Detrácta est ad ínferos supérbia tua, cóncidit cadáver tuum: subter te sternétur tínea, et operiméntum tuum erunt vermes.
14	12	Quómodo cecidísti de cælo lúcifer, qui mane oriebáris? corruísti in terram, qui vulnerábas gentes?
14	13	Qui dicébas in corde tuo: In cælum conscéndam, super astra Dei exaltábo sólium meum: sedébo in monte testaménti, in latéribus aquilónis.
14	14	Ascéndam super altitúdinem núbium, símilis ero Altíssimo.
14	15	Verúmtamen ad inférnum detrahéris, in profúndum laci:
14	16	qui te víderint, ad te inclinabúntur, teque prospícient: Numquid iste est vir, qui conturbávit terram, qui concússit regna,
14	17	qui pósuit orbem desértum, et urbes ejus destrúxit, vinctis ejus non apéruit cárcerem?
14	18	Omnes reges géntium univérsi dormiérunt in glória, vir in domo sua.
14	19	Tu autem projéctus es de sepúlcro tuo, quasi stirps inútilis pollútus, et obvolútus cum his, qui interfécti sunt gládio, et descendérunt ad fundaménta laci, quasi cadáver pútridum.
14	20	Non habébis consórtium, neque cum eis in sepultúra: tu enim terram tuam disperdidísti, tu pópulum tuum occidísti: non vocábitur in ætérnum semen pessimórum.
14	21	Præparáte fílios ejus occisióni, in iniquitáte patrum suórum: non consúrgent, nec hereditábunt terram, neque implébunt fáciem orbis civitátum.
14	22	Et consúrgam super eos, dicit Dóminus exercítuum: et perdam Babylónis nomen, et relíquias, et germen, et progéniem, dicit Dóminus:
14	23	et ponam eam in possessiónem erícii, et in palúdes aquárum, et scopábo eam in scopa terens, dicit Dóminus exercítuum.
14	24	Jurávit Dóminus exercítuum, dicens: Si non, ut putávi, ita erit: et quómodo mente tractávi,
14	25	sic evéniet: ut cónteram Assýrium in terra mea, et in móntibus meis concúlcem eum: et auferétur ab eis jugum ejus, et onus illíus ab húmero eórum tollétur.
14	26	Hoc consílium, quod cogitávi super omnem terram: et hæc est manus exténta super univérsas gentes.
14	27	Dóminus enim exercítuum decrévit: et quis póterit infirmáre? et manus ejus exténta: et quis avértet eam?
14	28	In anno, quo mórtuus est rex Achaz, factum est onus istud:
14	29	Ne lætéris Philisthǽa omnis tu, quóniam comminúta est virga percussóris tui: de radíce enim cólubri egrediétur régulus, et semen ejus absórbens vólucrem.
14	30	Et pascéntur primogéniti páuperum, et páuperes fiduciáliter requiéscent: et interíre fáciam in fame radícem tuam, et relíquias tuas interfíciam.
14	31	Ulula porta, clama cívitas: prostráta est Philisthǽa omnis: ab aquilóne enim fumus véniet, et non est qui effúgiet agmen ejus.
14	32	Et quid respondébitur núntiis gentis? Quia Dóminus fundávit Sion, et in ipso sperábunt páuperes pópuli ejus.
15	1	Onus Moab. Quia nocte vastáta est Ar Moab, contícuit: quia nocte vastátus est murus Moab, contícuit.
15	2	Ascéndit domus et Dibon ad excélsa in planctum super Nabo, et super Médaba. Moab ululávit: in cunctis capítibus ejus calvítium, et omnis barba radétur.
15	3	In tríviis ejus accíncti sunt sacco: super tecta ejus, et in platéis ejus omnis ululátus descéndit in fletum.
15	4	Clamábit Hésebon, et Eleále, usque Jasa audíta est vox eórum: super hoc expedíti Moab ululábunt, ánima ejus ululábit sibi.
15	5	Cor meum ad Moab clamábit: vectes ejus usque ad Segor, vítulam conternántem: per ascénsum enim Luith flens ascéndet, et in via Orónaim clamórem contritiónis levábunt.
15	6	Aquæ enim Nemrim desértæ erunt, quia áruit herba, defécit germen, viror omnis intériit.
15	7	Secúndum magnitúdinem óperis, et visitátio eórum: ad torréntem sálicum ducent eos.
15	8	Quóniam circuívit clamor términum Moab: usque ad Gallim ululátus ejus, et usque ad púteum Elim clamor ejus.
15	9	Quia aquæ Dibon replétæ sunt sánguine: ponam enim super Dibon additaménta: his, qui fúgerint de Moab leónem, et relíquiis terræ.
16	1	Emítte agnum Dómine dominatórem terræ, de Petra desérti ad montem fíliæ Sion.
16	2	Et erit: sicut avis fúgiens, et pulli de nido avolántes, sic erunt fíliæ Moab in transcénsu Arnon.
16	3	Ini consílium, coge concílium: pone quasi noctem umbram tuam in merídie: abscónde fugiéntes, et vagos ne prodas.
16	4	Habitábunt apud te prófugi mei: Moab esto latíbulum eórum a fácie vastatóris: finítus est enim pulvis, consummátus est miser, defécit qui conculcábat terram.
16	5	Et præparábitur in misericórdia sólium, et sedébit super illud in veritáte in tabernáculo David, júdicans et quærens judícium, et velóciter reddens quod justum est.
16	6	Audívimus supérbiam Moab, supérbus est valde: supérbia ejus, et arrogántia ejus, et indignátio ejus plus quam fortitúdo ejus.
16	7	Idcírco ululábit Moab ad Moab: univérsus ululábit: his, qui lætántur super muros cocti láteris, loquímini plagas suas.
16	8	Quóniam suburbána Hésebon desérta sunt, et víneam Sábama dómini géntium excidérunt: flagélla ejus usque ad Jazer pervenérunt: erravérunt in desérto, propágines ejus relíctæ sunt, transiérunt mare.
16	9	Super hoc plorábo in fletu Jazer víneam Sábama: inebriábo te lácryma mea Hésebon et Eleále, quóniam super vindémiam tuam et super messem tuam vox calcántium írruit.
16	10	Et auferétur lætítia et exsultátio de Carmélo, et in víneis non exsultábit neque jubilábit: vinum in torculári non calcábit qui calcáre consuéverat: vocem calcántium ábstuli.
16	11	Super hoc venter meus ad Moab quasi cíthara sonábit, et víscera mea ad murum cocti láteris.
16	12	Et erit: cum apparúerit quod laborávit Moab super excélsis suis, ingrediétur ad sancta sua ut óbsecret, et non valébit.
16	13	Hoc verbum quod locútus est Dóminus ad Moab ex tunc:
16	14	et nunc locútus est Dóminus, dicens: In tribus annis, quasi anni mercenárii, auferétur glória Moab super omni pópulo multo, et relinquétur parvus et módicus, nequáquam multus.
17	1	Onus Damásci. Ecce Damáscus désinet esse cívitas, et erit sicut acérvus lápidum in ruína.
17	2	Derelíctæ civitátes Aroër grégibus erunt, et requiéscent ibi, et non erit qui extérreat.
17	3	Et cessábit adjutórium ab Ephraim, et regnum a Damásco: et relíquiæ Sýriæ sicut glória filiórum Israël erunt, dicit Dóminus exercítuum.
17	4	Et erit in die illa: attenuábitur glória Jacob, et pinguédo carnis ejus marcéscet.
17	5	Et erit sicut cóngregans in messe quod restíterit, et bráchium ejus spicas leget: et erit sicut quærens spicas in valle Ráphaim.
17	6	Et relinquétur in eo sicut racémus, et sicut excússio óleæ duárum vel trium olivárum in summitáte rami, sive quátuor aut quinque in cacumínibus ejus fructus ejus, dicit Dóminus Deus Israël.
17	7	In die illa inclinábitur homo ad Factórem suum, et óculi ejus ad sanctum Israël respícient:
17	8	et non inclinábitur ad altária, quæ fecérunt manus ejus: et quæ operáti sunt dígiti ejus non respíciet, lucos et delúbra.
17	9	In die illa erunt civitátes fortitúdinis ejus derelíctæ sicut arátra, et ségetes quæ derelíctæ sunt a fácie filiórum Israël, et eris desérta.
17	10	Quia oblíta es Dei salvatóris tui, et fortis adjutóris tui non es recordáta: proptérea plantábis plantatiónem fidélem, et germen aliénum seminábis.
17	11	In die plantatiónis tuæ labrúsca, et mane semen tuum florébit: abláta est messis in die hereditátis, et dolébit gráviter.
17	12	Væ multitúdini populórum multórum, ut multitúdo maris sonántis: et tumúltus turbárum, sicut sónitus aquárum multárum.
17	13	Sonábunt pópuli sicut sónitus aquárum inundántium, et increpábit eum, et fúgiet procul: et rapiétur sicut pulvis móntium a fácie venti, et sicut turbo coram tempestáte.
17	14	In témpore véspere, et ecce turbátio: in matutíno, et non subsístet: hæc est pars eórum, qui vastavérunt nos, et sors diripiéntium nos.
18	1	Væ terræ cýmbalo alárum, quæ est trans flúmina Æthiópiæ,
18	2	qui mittit in mare legátos, et in vasis papýri super aquas. Ite ángeli velóces ad gentem convúlsam, et dilacerátam: ad pópulum terríbilem, post quem non est álius: ad gentem exspectántem et conculcátam, cujus diripuérunt flúmina terram ejus.
18	3	Omnes habitatóres orbis, qui morámini in terra, cum elevátum fúerit signum in móntibus, vidébitis, et clangórem tubæ audiétis.
18	4	Quia hæc dicit Dóminus ad me: Quiéscam, et considerábo in loco meo, sicut meridiána lux clara est, et sicut nubes roris in die messis.
18	5	Ante messem enim totus efflóruit, et immatúra perféctio germinábit: et præcidéntur ramúsculi ejus fálcibus, et quæ derelícta fúerint, abscindéntur, et excutiéntur.
18	6	Et relinquéntur simul ávibus móntium, et béstiis terræ: et æstáte perpétua erunt super eum vólucres, et omnes béstiæ terræ super illum hiemábunt.
18	7	In témpore illo deferétur munus Dómino exercítuum a pópulo divúlso et dilaceráto, a pópulo terríbili, post quem non fuit álius: a gente exspectánte, exspectánte et conculcáta, cujus diripuérunt flúmina terram ejus: ad locum nóminis Dómini exercítuum, montem Sion.
19	1	Onus Ægýpti. Ecce Dóminus ascéndet super nubem levem, et ingrediétur Ægýptum, et commovebúntur simulácra Ægýpti a fácie ejus, et cor Ægýpti tabéscet in médio ejus.
19	2	Et concúrrere fáciam Ægýptios advérsus Ægýptios: et pugnábit vir contra fratrem suum, et vir contra amícum suum, cívitas advérsus civitátem, regnum advérsus regnum.
19	3	Et dirumpétur spíritus Ægýpti in viscéribus ejus, et consílium ejus præcipitábo: et interrogábunt simulácra sua, et divínos suos, et pythónes, et aríolos.
19	4	Et tradam Ægýptum in manu dominórum crudélium, et rex fortis dominábitur eórum, ait Dóminus Deus exercítuum.
19	5	Et aréscet aqua de mari, et flúvius desolábitur atque siccábitur.
19	6	Et defícient flúmina: attenuabúntur, et siccabúntur rivi ággerum. Cálamus et juncus marcéscet:
19	7	nudábitur álveus rivi a fonte suo, et omnis seméntis irrígua siccábitur, aréscet, et non erit.
19	8	Et mœrébunt piscatóres, et lugébunt omnes mitténtes in flumen hamum: et expandéntes rete super fáciem aquárum emarcéscent.
19	9	Confundéntur qui operabántur linum, pecténtes et texéntes subtília.
19	10	Et erunt irrígua ejus flaccéntia: omnes qui faciébant lacúnas ad capiéndos pisces.
19	11	Stulti príncipes Táneos, sapiéntes consiliárii Pharaónis dedérunt consílium insípiens. Quómodo dicétis Pharaóni: Fílius sapiéntium ego, fílius regum antiquórum?
19	12	Ubi nunc sunt sapiéntes tui? annúntient tibi, et índicent quid cogitáverit Dóminus exercítuum super Ægýptum.
19	13	Stulti facti sunt príncipes Táneos, emarcuérunt príncipes Mémpheos: decepérunt Ægýptum, ángulum populórum ejus.
19	14	Dóminus míscuit in médio ejus spíritum vertíginis: et erráre fecérunt Ægýptum in omni ópere suo, sicut errat ébrius et vomens.
19	15	Et non erit Ægýpto opus, quod fáciat caput et caudam, incurvántem et refrenántem.
19	16	In die illa erit Ægýptus quasi mulíeres: et stupébunt, et timébunt a fácie commotiónis manus Dómini exercítuum, quam ipse movébit super eam.
19	17	Et erit terra Juda Ægýpto in pavórem: omnis, qui illíus fúerit recordátus, pavébit a fácie consílii Dómini exercítuum, quod ipse cogitávit super eam.
19	18	In die illa erunt quinque civitátes in terra Ægýpti, loquéntes lingua Chánaan, et jurántes per Dóminum exercítuum: Cívitas solis vocábitur una.
19	19	In die illa erit altáre Dómini in médio terræ Ægýpti, et títulus Dómini juxta términum ejus
19	20	erit in signum, et in testimónium Dómino exercítuum in terra Ægýpti. Clamábunt enim ad Dóminum a fácie tribulatiónis, et mittet eis salvatórem et propugnatórem, qui líberet eos.
19	21	Et cognoscétur Dóminus ab Ægýpto, et cognóscent Ægýptii Dóminum in die illa: et colent eum in hóstiis et in munéribus: et vota vovébunt Dómino, et solvent.
19	22	Et percútiet Dóminus Ægýptum plaga, et sanábit eam: et reverténtur ad Dóminum, et placábitur eis, et sanábit eos.
19	23	In die illa erit via de Ægýpto in Assýrios: et intrábit Assýrius Ægýptum, et Ægýptius in Assýrios, et sérvient Ægýptii Assur.
19	24	In die illa erit Israël tértius Ægýptio et Assýrio: benedíctio in médio terræ,
19	25	cui benedíxit Dóminus exercítuum, dicens: Benedíctus pópulus meus Ægýpti, et opus mánuum meárum Assýrio: heréditas autem mea Israël.
20	1	In anno, quo ingréssus est Tharthan in Azótum, cum misísset eum Sargon, rex Assyriórum, et pugnásset contra Azótum, et cepísset eam:
20	2	in témpore illo locútus est Dóminus in manu Isaíæ, fílii Amos, dicens: Vade, et solve saccum de lumbis tuis, et calceaménta tua tolle de pédibus tuis. Et fecit sic, vadens nudus, et discalceátus.
20	3	Et dixit Dóminus: Sicut ambulávit servus meus Isaías nudus, et discalceátus, trium annórum signum et porténtum erit super Ægýptum, et super Æthiópiam,
20	4	sic minábit rex Assyriórum captivitátem Ægýpti, et transmigratiónem Æthiópiæ, júvenum et senum, nudam et discalceátam, discoopértis nátibus, ad ignomíniam Ægýpti.
20	5	Et timébunt, et confundéntur ab Æthiópia spe sua, et ab Ægýpto glória sua.
20	6	Et dicet habitátor ínsulæ hujus in die illa: Ecce hæc erat spes nostra, ad quos confúgimus in auxílium, ut liberárent nos a fácie regis Assyriórum: et quómodo effúgere potérimus nos?
21	1	Onus desérti maris. Sicut túrbines ab Africo véniunt, de desérto venit, de terra horríbili.
21	2	Vísio dura nuntiáta est mihi: qui incrédulus est, infidéliter agit: et qui depopulátor est, vastat. Ascénde Ælam, óbside Mede: omnem gémitum ejus cessáre feci.
21	3	Proptérea repléti sunt lumbi mei dolóre: angústia possédit me sicut angústia parturiéntis: córrui cum audírem, conturbátus sum cum vidérem.
21	4	Emárcuit cor meum, ténebræ stupefecérunt me: Bábylon dilécta mea pósita est mihi in miráculum.
21	5	Pone mensam, contempláre in spécula comedéntes et bibéntes: súrgite príncipes, arrípite clýpeum.
21	6	Hæc enim dixit mihi Dóminus: Vade, et pone speculatórem, et quodcúmque víderit annúntiet.
21	7	Et vidit currum duórum équitum, ascensórem ásini, et ascensórem caméli: et contemplátus est diligénter multo intúitu.
21	8	Et clamávit leo: Super spéculam Dómini ego sum, stans júgiter per diem: et super custódiam meam ego sum, stans totis nóctibus.
21	9	Ecce iste venit ascénsor vir bigæ équitum: et respóndit, et dixit: Cécidit, cécidit Bábylon, et ómnia sculptília deórum ejus contríta sunt in terram.
21	10	Tritúra mea, et fílii áreæ meæ, quæ audívi a Dómino exercítuum, Deo Israël, annuntiávi vobis.
21	11	Onus Duma. Ad me clamat ex Seir: Custos quid de nocte? custos quid de nocte?
21	12	Dixit custos: Venit mane et nox: si quǽritis, quǽrite: convertímini, veníte.
21	13	Onus in Arábia. In saltu ad vésperam dormiétis, in sémitis Dédanim.
21	14	Occurréntes sitiénti ferte aquam, qui habitátis terram austri: cum pánibus occúrrite fugiénti.
21	15	A fácie enim gladiórum fugérunt, a fácie gládii imminéntis, a fácie arcus exténti, a fácie gravis prœ́lii.
21	16	Quóniam hæc dicit Dóminus ad me: Adhuc in uno anno, quasi in anno mercenárii, et auferétur omnis glória Cedar.
21	17	Et relíquiæ númeri sagittariórum fórtium de fíliis Cedar imminuéntur: Dóminus enim Deus Israël locútus est.
22	1	Onus vallis Visiónis. Quidnam quoque tibi est, quia ascendísti et tu omnis in tecta?
22	2	Clamóris plena, urbs frequens, cívitas exsúltans: interfécti tui, non interfécti gládio, nec mórtui in bello.
22	3	Cuncti príncipes tui fugérunt simul, duréque ligáti sunt: omnes, qui invénti sunt, vincti sunt páriter, procul fugérunt.
22	4	Proptérea dixi: Recédite a me, amáre flebo: nolíte incúmbere ut consolémini me super vastitáte fíliæ pópuli mei.
22	5	Dies enim interfectiónis, et conculcatiónis, et flétuum Dómino Deo exercítuum in valle visiónis scrutans murum, et magníficus super montem.
22	6	Et Ælam sumpsit pháretram, currum hóminis équitis, et paríetem nudávit clýpeus.
22	7	Et erunt eléctæ valles tuæ plenæ quadrigárum, et équites ponent sedes suas in porta.
22	8	Et revelábitur operiméntum Judæ, et vidébis in die illa armamentárium domus saltus.
22	9	Et scissúras civitátis David vidébitis, quia multiplicátæ sunt: et congregástis aquas piscínæ inferióris,
22	10	et domos Jerúsalem numerástis, et destruxístis domos ad muniéndum murum.
22	11	Et lacum fecístis inter duos muros ad aquam piscínæ véteris: et non suspexístis ad eum, qui fécerat eam, et operatórem ejus de longe non vidístis.
22	12	Et vocábit Dóminus Deus exercítuum in die illa ad fletum, et ad planctum, ad calvítium, et ad cíngulum sacci:
22	13	et ecce gáudium et lætítia, occídere vítulos et juguláre aríetes, comédere carnes, et bíbere vinum: Comedámus, et bibámus: cras enim moriémur.
22	14	Et reveláta est in áuribus meis vox Dómini exercítuum: Si dimittétur iníquitas hæc vobis donec moriámini, dicit Dóminus Deus exercítuum.
22	15	Hæc dicit Dóminus Deus exercítuum: Vade, ingrédere ad eum, qui hábitat in tabernáculo, ad Sobnam præpósitum templi, et dices ad eum:
22	16	Quid tu hic, aut quasi quis hic? quia excidísti tibi hic sepúlcrum, excidísti in excélso memoriále diligénter, in petra tabernáculum tibi.
22	17	Ecce Dóminus asportári te fáciet, sicut asportátur gallus gallináceus, et quasi amíctum sic sublevábit te.
22	18	Corónans coronábit te tribulatióne, quasi pilam mittet te in terram latam et spatiósam: ibi moriéris, et ibi erit currus glóriæ tuæ, ignomínia domus Dómini tui.
22	19	Et expéllam te de statióne tua, et de ministério tuo depónam te.
22	20	Et erit in die illa: vocábo servum meum Elíacim fílium Helcíæ,
22	21	et índuam illum túnica tua, et cíngulo tuo confortábo eum, et potestátem tuam dabo in manu ejus: et erit quasi pater habitántibus Jerúsalem et dómui Juda.
22	22	Et dabo clavem domus David super húmerum ejus: et apériet, et non erit qui claudat: et claudet, et non erit qui apériat.
22	23	Et figam illum paxíllum in loco fidéli, et erit in sólium glóriæ dómui patris ejus.
22	24	Et suspéndent super eum omnem glóriam domus patris ejus: vasórum divérsa génera, omne vas párvulum, a vasis craterárum usque ad omne vas musicórum.
22	25	In die illa, dicit Dóminus exercítuum: Auferétur paxíllus, qui fixus fúerat in loco fidéli, et frangétur, et cadet, et períbit quod pepénderat in eo, quia Dóminus locútus est.
23	1	Onus Tyri. Ululáte naves maris: quia vastáta est domus, unde veníre consuéverant: de terra Cethim revelátum est eis.
23	2	Tacéte qui habitátis in ínsula: negotiatóres Sidónis transfretántes mare, replevérunt te.
23	3	In aquis multis semen Nili, messis flúminis fruges ejus: et facta est negotiátio géntium.
23	4	Erubésce, Sidon: ait enim mare, fortitúdo maris, dicens: Non parturívi, et non péperi, et non enutrívi júvenes, nec ad increméntum perdúxi vírgines.
23	5	Cum audítum fúerit in Ægýpto, dolébunt cum audíerint de Tyro.
23	6	Transíte mária, ululáte qui habitátis in ínsula:
23	7	numquid non vestra hæc est, quæ gloriabátur a diébus prístinis in antiquitáte sua? Ducent eam pedes sui longe ad peregrinándum.
23	8	Quis cogitávit hoc super Tyrum quondam coronátam, cujus negotiatóres príncipes, institóres ejus ínclyti terræ?
23	9	Dóminus exercítuum cogitávit hoc, ut detráheret supérbiam omnis glóriæ, et ad ignomíniam dedúceret univérsos ínclytos terræ.
23	10	Transi terram tuam quasi flumen fília maris, non est cíngulum ultra tibi.
23	11	Manum suam exténdit super mare, conturbávit regna: Dóminus mandávit advérsus Chánaan, ut contéreret fortes ejus,
23	12	et dixit: Non adjícies ultra ut gloriéris, calúmniam sústinens virgo fília Sidónis: in Cethim consúrgens tránsfreta: ibi quoque non erit réquies tibi.
23	13	Ecce terra Chaldæórum talis pópulus non fuit, Assur fundávit eam: in captivitátem traduxérunt robústos ejus, suffodérunt domos ejus, posuérunt eam in ruínam.
23	14	Ululáte naves maris, quia devastáta est fortitúdo vestra.
23	15	Et erit in die illa: in oblivióne eris o Tyre septuagínta annis, sicut dies regis uníus: post septuagínta autem annos erit Tyro quasi cánticum meretrícis.
23	16	Sume cítharam, círcui civitátem méretrix oblivióni trádita: bene cane, frequénta cánticum, ut memória tui sit.
23	17	Et erit post septuagínta annos: visitábit Dóminus Tyrum, et redúcet eam ad mercédes suas, et rursum fornicábitur cum univérsis regnis terræ super fáciem terræ.
23	18	Et erunt negotiatiónes ejus, et mercédes ejus sanctificátæ Dómino: non condéntur, neque reponéntur: quia his, qui habitáverint coram Dómino erit negotiátio ejus, ut mandúcent in saturitátem, et vestiántur usque ad vetustátem.
24	1	Ecce Dóminus dissipábit terram, et nudábit eam, et afflíget fáciem ejus, et dispérget habitatóres ejus.
24	2	Et erit sicut pópulus, sic sacérdos: et sicut servus, sic dóminus ejus: sicut ancílla, sic dómina ejus: sicut emens, sic ille qui vendit: sicut fœnerátor, sic is qui mútuum áccipit: sicut qui répetit, sic qui debet.
24	3	Dissipatióne dissipábitur terra, et direptióne prædábitur: Dóminus enim locútus est verbum hoc.
24	4	Luxit, et deflúxit terra, et infirmáta est: deflúxit orbis, infirmáta est altitúdo pópuli terræ.
24	5	Et terra infécta est ab habitatóribus suis, quia transgréssi sunt leges, mutavérunt jus, dissipavérunt fœdus sempitérnum.
24	6	Propter hoc maledíctio vorábit terram, et peccábunt habitatóres ejus: ideóque insánient cultóres ejus, et relinquéntur hómines pauci.
24	7	Luxit vindémia, infirmáta est vitis, ingemuérunt omnes qui lætabántur corde.
24	8	Cessávit gáudium tympanórum, quiévit sónitus lætántium, contícuit dulcédo cítharæ.
24	9	Cum cántico non bibent vinum: amára erit pótio bibéntibus illam.
24	10	Attríta est cívitas vanitátis, clausa est omnis domus nullo introëúnte.
24	11	Clamor erit super vino in platéis, desérta est ómnia lætítia, translátum est gáudium terræ.
24	12	Relícta est in urbe solitúdo, et calámitas ópprimet portas.
24	13	Quia hæc erunt in médio terræ in médio populórum: quómodo si paucæ olívæ, quæ remansérunt, excutiántur ex ólea: et racémi, cum fúerit finíta vindémia.
24	14	Hi levábunt vocem suam, atque laudábunt: cum glorificátus fúerit Dóminus, hínnient de mari.
24	15	Propter hoc in doctrínis glorificáte Dóminum: in ínsulis maris nomen Dómini Dei Israël.
24	16	A fínibus terræ laudes audívimus, glóriam justi. Et dixi: Secrétum meum mihi, secrétum meum mihi, væ mihi: prævaricántes prævaricáti sunt, et prævaricatióne transgressórum prævaricáti sunt.
24	17	Formído, et fóvea, et láqueus super te, qui habitátor es terræ.
24	18	Et erit: qui fúgerit a voce formídinis, cadet in fóveam: et qui se explicáverit de fóvea, tenébitur láqueo: quia cataráctæ de excélsis apértæ sunt, et concutiéntur fundaménta terræ.
24	19	Confractióne confringétur terra, contritióne conterétur terra, commotióne commovébitur terra,
24	20	agitatióne agitábitur terra sicut ébrius, et auferétur quasi tabernáculum uníus noctis: et gravábit eam iníquitas sua, et córruet, et non adjíciet ut resúrgat.
24	21	Et erit: in die illa visitábit Dóminus super milítiam cæli in excélso: et super reges terræ, qui sunt super terram.
24	22	Et congregabúntur in congregatióne uníus fascis in lacum, et claudéntur ibi in cárcere, et post multos dies visitabúntur.
24	23	Et erubéscet luna, et confundétur sol, cum regnáverit Dóminus exercítuum in monte Sion, et in Jerúsalem, et in conspéctu senum suórum fúerit glorificátus.
25	1	Dómine Deus meus es tu, exaltábo te, et confitébor nómini tuo: quóniam fecísti mirabília, cogitatiónes antíquas fidéles, amen.
25	2	Quia posuísti civitátem in túmulum, urbem fortem in ruínam, domum alienórum: ut non sit cívitas, et in sempitérnum non ædificétur.
25	3	Super hoc laudábit te pópulus fortis, cívitas géntium robustárum timébit te.
25	4	Quia factus es fortitúdo páuperi, fortitúdo egéno in tribulatióne sua: spes a túrbine, umbráculum ab æstu: spíritus enim robustórum quasi turbo impéllens paríetem.
25	5	Sicut æstus in siti, tumúltum alienórum humiliábis: et quasi calóre sub nube torrénte propáginem fórtium marcéscere fácies.
25	6	Et fáciet Dóminus exercítuum ómnibus pópulis in monte hoc convívium pínguium, convívium vindémiæ, pínguium medullatórum, vindémiæ defæcátæ.
25	7	Et præcipitábit in monte isto fáciem vínculi colligáti super omnes pópulos, et telam quam ordítus est super omnes natiónes.
25	8	Præcipitábit mortem in sempitérnum: et áuferet Dóminus Deus lácrymam ab omni fácie, et oppróbrium pópuli sui áuferet de univérsa terra: quia Dóminus locútus est.
25	9	Et dicet in die illa: Ecce Deus noster iste, exspectávimus eum, et salvábit nos: iste Dóminus, sustinúimus eum, exsultábimus, et lætábimur in salutári ejus.
25	10	Quia requiéscet manus Dómini in monte isto: et triturábitur Moab sub eo, sícuti terúntur páleæ in plaustro.
25	11	Et exténdet manus suas sub eo, sicut exténdit natans ad natándum: et humiliábit glóriam ejus cum allisióne mánuum ejus.
25	12	Et muniménta sublímium murórum tuórum cóncident, et humiliabúntur, et detrahéntur in terram usque ad púlverem.
26	1	In die illa cantábitur cánticum istud in terra Juda: Urbs fortitúdinis nostræ Sion salvátor, ponétur in ea murus et antemurále.
26	2	Aperíte portas, et ingrediátur gens justa, custódiens veritátem.
26	3	Vetus error ábiit: servábis pacem: pacem, quia in te sperávimus.
26	4	Sperástis in Dómino in sǽculis ætérnis: in Dómino Deo forti in perpétuum.
26	5	Quia incurvábit habitántes in excélso, civitátem sublímem humiliábit. Humiliábit eam usque ad terram, détrahet eam usque ad púlverem.
26	6	Conculcábit eam pes, pedes páuperis, gressus egenórum.
26	7	Sémita justi recta est, rectus callis justi ad ambulándum.
26	8	Et in sémita judiciórum tuórum Dómine sustinúimus te: nomen tuum, et memoriále tuum in desidério ánimæ.
26	9	Anima mea desiderávit te in nocte, sed et spíritu meo in præcórdiis meis de mane vigilábo ad te. Cum féceris judícia tua in terra, justítiam discent habitatóres orbis.
26	10	Misereámur ímpio, et non discet justítiam: in terra sanctórum iníqua gessit, et non vidébit glóriam Dómini.
26	11	Dómine exaltétur manus tua, et non vídeant: vídeant, et confundántur zelántes pópuli: et ignis hostes tuos dévoret.
26	12	Dómine dabis pacem nobis: ómnia enim ópera nostra operátus es nobis.
26	13	Dómine Deus noster, possedérunt nos dómini absque te: tantum in te recordémur nóminis tui.
26	14	Moriéntes non vivant, gigántes non resúrgant: proptérea visitásti et contrivísti eos, et perdidísti omnem memóriam eórum.
26	15	Indulsísti genti Dómine, indulsísti genti: numquid glorificátus es? elongásti omnes términos terræ.
26	16	Dómine in angústia requisiérunt te, in tribulatióne múrmuris doctrína tua eis.
26	17	Sicut quæ cóncipit, cum appropinquáverit ad partum, dolens clamat in dolóribus suis: sic facti sumus a fácie tua Dómine.
26	18	Concépimus, et quasi parturívimus, et pepérimus spíritum: salútes non fécimus in terra, ídeo non cecidérunt habitatóres terræ.
26	19	Vivent mórtui tui, interfécti mei resúrgent: expergiscímini, et laudáte qui habitátis in púlvere: quia ros lucis ros tuus, et terram gigántum détrahes in ruínam.
26	20	Vade pópulus meus, intra in cubícula tua, claude óstia tua super te, abscóndere módicum ad moméntum, donec pertránseat indignátio.
26	21	Ecce enim Dóminus egrediétur de loco suo, ut vísitet iniquitátem habitatóris terræ contra eum: et revelábit terra sánguinem suum, et non opériet ultra interféctos suos.
27	1	In die illa visitábit Dóminus in gládio suo duro, et grandi, et forti, super Levíathan, serpéntem vectem, et super Levíathan, serpéntem tortuósum, et occídet cetum, qui in mari est.
27	2	In die illa vínea meri cantábit ei.
27	3	Ego Dóminus, qui servo eam, repénte propinábo ei: ne forte visitétur contra eam, nocte et die servo eam.
27	4	Indignátio non est mihi: quis dabit me spinam et veprem in prœ́lio: grádiar super eam, succéndam eam páriter?
27	5	An pótius tenébit fortitúdinem meam, fáciet pacem mihi, pacem fáciet mihi?
27	6	Qui ingrediúntur ímpetu ad Jacob, florébit et germinábit Israël, et implébunt fáciem orbis sémine.
27	7	Numquid juxta plagam percutiéntis se percússit eum? aut sicut occídit interféctos ejus, sic occísus est?
27	8	In mensúra contra mensúram, cum abjécta fúerit, judicábis eam: meditátus est in spíritu suo duro per diem æstus.
27	9	Idcírco super hoc dimittétur iníquitas dómui Jacob: et iste omnis fructus ut auferátur peccátum ejus, cum posúerit omnes lápides altáris sicut lápides cíneris allísos, non stabunt luci et delúbra.
27	10	Cívitas enim muníta desoláta erit: speciósa relinquétur, et dimittétur quasi desértum: ibi pascétur vítulus, et ibi accubábit, et consúmet summitátes ejus.
27	11	In siccitáte messes illíus conteréntur, mulíeres veniéntes, et docéntes eam: non est enim pópulus sápiens, proptérea non miserébitur ejus, qui fecit eum: et qui formávit eum, non parcet ei.
27	12	Et erit: in die illa percútiet Dóminus ab álveo flúminis usque ad torréntem Ægýpti, et vos congregabímini unus et unus fílii Israël.
27	13	Et erit: in die illa clangétur in tuba magna, et vénient, qui pérditi fúerant de terra Assyriórum, et qui ejécti erant in terra Ægýpti, et adorábunt Dóminum in monte sancto in Jerúsalem.
28	1	Væ corónæ supérbiæ, ébriis Ephraim, et flori decidénti, glóriæ exsultatiónis ejus, qui erant in vértice vallis pinguíssimæ, errántes a vino.
28	2	Ecce válidus et fortis Dóminus sicut ímpetus grándinis: turbo confríngens, sicut ímpetus aquárum multárum inundántium et emissárum super terram spatiósam.
28	3	Pédibus conculcábitur coróna supérbiæ ebriórum Ephraim.
28	4	Et erit flos décidens glóriæ exsultatiónis ejus, qui est super vérticem vallis pínguium, quasi temporáneum ante maturitátem autúmni: quod cum aspéxerit videns, statim ut manu tenúerit, devorábit illud.
28	5	In die illa erit Dóminus exercítuum coróna glóriæ, et sertum exsultatiónis resíduo pópuli sui:
28	6	et spíritus judícii sedénti super judícium, et fortitúdo reverténtibus de bello ad portam.
28	7	Verum hi quoque præ vino nesciérunt, et præ ebrietáte erravérunt: sacérdos et prophéta nesciérunt præ ebrietáte, absórpti sunt a vino, erravérunt in ebrietáte, nesciérunt vidéntem, ignoravérunt judícium.
28	8	Omnes enim mensæ replétæ sunt vómitu sordiúmque, ita ut non esset ultra locus.
28	9	Quem docébit sciéntiam? et quem intellígere fáciet audítum? ablactátos a lacte, avúlsos ab ubéribus.
28	10	Quia manda remánda, manda remánda, exspécta reexspécta, exspécta reexspécta, módicum ibi, módicum ibi.
28	11	In loquéla enim lábii, et lingua áltera loquétur ad pópulum istum.
28	12	Cui dixit: Hæc est réquies mea, refícite lassum, et hoc est meum refrigérium: et noluérunt audíre.
28	13	Et erit eis verbum Dómini: Manda remánda, manda remánda, exspécta reexspécta, exspécta reexspécta, módicum ibi, módicum ibi: ut vadant, et cadant retrórsum, et conterántur, et illaqueéntur, et capiántur.
28	14	Propter hoc audíte verbum Dómini viri illusóres, qui dominámini super pópulum meum, qui est in Jerúsalem.
28	15	Dixístis enim: Percússimus fœdus cum morte, et cum inférno fécimus pactum: flagéllum inúndans cum transíerit, non véniet super nos: quia posúimus mendácium spem nostram, et mendácio protécti sumus.
28	16	Idcírco hæc dicit Dóminus Deus: Ecce ego mittam in fundaméntis Sion lápidem, lápidem probátum, angulárem, pretiósum, in fundaménto fundátum: qui credíderit, non festínet.
28	17	Et ponam in póndere judícium, et justítiam in mensúra: et subvértet grando spem mendácii: et protectiónem aquæ inundábunt.
28	18	Et delébitur fœdus vestrum cum morte, et pactum vestrum cum inférno non stabit: flagéllum inúndans cum transíerit, éritis ei in conculcatiónem.
28	19	Quandocúmque pertransíerit, tollet vos: quóniam in mane dilúculo pertransíbit in die et in nocte, et tantúmmodo sola vexátio intelléctum dabit audítui.
28	20	Coangustátum est enim stratum, ita ut alter décidat: et pállium breve utrúmque operíre non potest.
28	21	Sicut enim in monte divisiónum stabit Dóminus: sicut in valle, quæ est in Gábaon, irascétur: ut fáciat opus suum, aliénum opus ejus: ut operétur opus suum, peregrínum est opus ejus ab eo.
28	22	Et nunc nolíte illúdere, ne forte constringántur víncula vestra: consummatiónem enim et abbreviatiónem audívi a Dómino Deo exercítuum super univérsam terram.
28	23	Auribus percípite, et audíte vocem meam: atténdite, et audíte elóquium meum.
28	24	Numquid tota die arábit arans ut serat, proscíndet et sárriet humum suam?
28	25	Nonne cum adæquáverit fáciem ejus, seret gith, et cymínum sparget, et ponet tríticum per órdinem, et hórdeum, et mílium, et víciam in fínibus suis?
28	26	Et erúdiet illum in judício: Deus suus docébit illum.
28	27	Non enim in serris triturábitur gith, nec rota plaustri super cymínum circuíbit: sed in virga excutiétur gith, et cymínum in báculo.
28	28	Panis autem comminuétur: verum non in perpétuum tritúrans triturábit illum, neque vexábit eum rota plaustri, neque úngulis suis commínuet eum.
28	29	Et hoc a Dómino Deo exercítuum exívit, ut mirábile fáceret consílium, et magnificáret justítiam.
29	1	Væ Ariel, Ariel cívitas, quam expugnávit David: ádditus est annus ad annum: solemnitátes evolútæ sunt.
29	2	Et circumvallábo Ariel, et erit tristis et mœrens, et erit mihi quasi Ariel.
29	3	Et circúmdabo quasi sphæram in circúitu tuo, et jáciam contra te ággerem, et muniménta ponam in obsidiónem tuam.
29	4	Humiliáberis, de terra loquéris, et de humo audiétur elóquium tuum: et erit quasi pythónis de terra vox tua, et de humo elóquium tuum mussitábit.
29	5	Et erit sicut pulvis ténuis multitúdo ventilántium te, et sicut favílla pertránsiens multitúdo eórum, qui contra te prævaluérunt:
29	6	erítque repénte conféstim. A Dómino exercítuum visitábitur in tonítruo, et commotióne terræ, et voce magna túrbinis et tempestátis, et flammæ ignis devorántis.
29	7	Et erit sicut sómnium visiónis noctúrnæ multitúdo ómnium géntium, quæ dimicavérunt contra Ariel, et omnes qui militavérunt, et obsedérunt, et prævaluérunt advérsus eam.
29	8	Et sicut sómniat esúriens, et cómedit, cum autem fúerit expergefáctus, vácua est ánima ejus: et sicut sómniat sítiens et bibit, et postquam fúerit expergefáctus, lassus adhuc sitit, et ánima ejus vácua est: sic erit multitúdo ómnium géntium, quæ dimicavérunt contra montem Sion.
29	9	Obstupéscite et admirámini, fluctuáte, et vacilláte: inebriámini, et non a vino: movémini, et non ab ebrietáte.
29	10	Quóniam míscuit vobis Dóminus spíritum sopóris, claudet óculos vestros, prophétas et príncipes vestros, qui vident visiónes, opériet.
29	11	Et erit vobis vísio ómnium sicut verba libri signáti, quem cum déderint sciénti lítteras, dicent: Lege istum: et respondébit: Non possum, signátus est enim.
29	12	Et dábitur liber nesciénti lítteras, dicetúrque ei: Lege: et respondébit: Néscio lítteras.
29	13	Et dixit Dóminus: Eo quod appropínquat pópulus iste ore suo, et lábiis suis gloríficat me, cor autem ejus longe est a me, et timuérunt me mandáto hóminum et doctrínis:
29	14	ídeo ecce ego addam ut admiratiónem fáciam pópulo huic miráculo grandi et stupéndo: períbit enim sapiéntia a sapiéntibus ejus, et intelléctus prudéntium ejus abscondétur.
29	15	Væ qui profúndi estis corde, ut a Dómino abscondátis consílium: quorum sunt in ténebris ópera, et dicunt: Quis videt nos, et quis novit nos?
29	16	Pervérsa est hæc vestra cogitátio: quasi si lutum contra fígulum cógitet, et dicat opus factóri suo: Non fecísti me: et figméntum dicat fictóri suo: Non intélligis.
29	17	Nonne adhuc in módico et in brevi convertétur Líbanus in charmel, et charmel in saltum reputábitur?
29	18	Et áudient in die illa surdi verba libri, et de ténebris et calígine óculi cæcórum vidébunt.
29	19	Et addent mites in Dómino lætítiam, et páuperes hómines in sancto Israël exsultábunt:
29	20	quóniam defécit qui prævalébat, consummátus est illúsor, et succísi sunt omnes qui vigilábant super iniquitátem:
29	21	qui peccáre faciébant hómines in verbo, et arguéntem in porta supplantábant, et declinavérunt frustra a justo.
29	22	Propter hoc, hæc dicit Dóminus ad domum Jacob, qui redémit Abraham: Non modo confundétur Jacob, nec modo vultus ejus erubéscet:
29	23	sed cum víderit fílios suos, ópera mánuum meárum in médio sui sanctificántes nomen meum, et sanctificábunt sanctum Jacob, et Deum Israël prædicábunt:
29	24	et scient errántes spíritu intelléctum, et mussitatóres discent legem.
30	1	Væ fílii desertóres, dicit Dóminus, ut facerétis consílium, et non ex me: et ordirémini telam, et non per spíritum meum, ut adderétis peccátum super peccátum:
30	2	qui ambulátis ut descendátis in Ægýptum, et os meum non interrogástis, sperántes auxílium in fortitúdine Pharaónis, et habéntes fidúciam in umbra Ægýpti.
30	3	Et erit vobis fortitúdo Pharaónis in confusiónem, et fidúcia umbræ Ægýpti in ignomíniam.
30	4	Erant enim in Tani príncipes tui, et núntii tui usque ad Hanes pervenérunt.
30	5	Omnes confúsi sunt super pópulo, qui eis prodésse non pótuit: non fuérunt in auxílium et in áliquam utilitátem, sed in confusiónem et in oppróbrium.
30	6	Onus jumentórum austri. In terra tribulatiónis et angústiæ leǽna, et leo ex eis, vípera et régulus volans: portántes super húmeros jumentórum divítias suas, et super gibbum camelórum thesáuros suos, ad pópulum qui eis prodésse non póterit.
30	7	Ægýptus enim frustra et vane auxiliábitur. Ideo clamávi super hoc: Supérbia tantum est, quiésce.
30	8	Nunc ergo ingréssus, scribe ei super buxum, et in libro diligénter éxara illud, et erit in die novíssimo in testimónium usque in ætérnum.
30	9	Pópulus enim ad iracúndiam próvocans est, et fílii mendáces, fílii noléntes audíre legem Dei.
30	10	Qui dicunt vidéntibus: Nolíte vidére: et aspiciéntibus: Nolíte aspícere nobis ea, quæ recta sunt: loquímini nobis placéntia, vidéte nobis erróres.
30	11	Auférte a me viam, declináte a me sémitam, cesset a fácie nostra sanctus Israël.
30	12	Proptérea hæc dicit sanctus Israël: Pro eo quod reprobástis verbum hoc, et sperástis in calúmnia et in tumúltu, et inníxi estis super eo:
30	13	proptérea erit vobis iníquitas hæc sicut interrúptio cadens, et requisíta in muro excélso, quóniam súbito, dum non sperátur, véniet contrítio ejus.
30	14	Et comminuétur sicut contéritur lagéna fíguli contritióne perválida: et non inveniétur de fragméntis ejus testa, in qua portétur ignículus de incéndio, aut hauriátur parum aquæ de fóvea.
30	15	Quia hæc dicit Dóminus Deus sanctus Israël: Si revertámini et quiescátis, salvi éritis: in siléntio et in spe erit fortitúdo vestra. Et noluístis:
30	16	et dixístis: Nequáquam, sed ad equos fugiémus: ídeo fugiétis. Et super velóces ascendémus: ídeo velocióres erunt, qui persequéntur vos.
30	17	Mille hómines a fácie terróris uníus: et a fácie terróris quinque fugiétis, donec relinquámini quasi malus navis in vértice montis, et quasi signum super collem.
30	18	Proptérea exspéctat Dóminus ut misereátur vestri: et ídeo exaltábitur parcens vobis: quia Deus judícii Dóminus: beáti omnes qui exspéctant eum.
30	19	Pópulus enim Sion habitábit in Jerúsalem: plorans nequáquam plorábis, míserans miserébitur tui: ad vocem clamóris tui statim ut audíerit, respondébit tibi.
30	20	Et dabit vobis Dóminus panem arctum, et aquam brevem: et non fáciet avoláre a te ultra doctórem tuum: et erunt óculi tui vidéntes præceptórem tuum.
30	21	Et aures tuæ áudient verbum post tergum monéntis: Hæc est via, ambuláte in ea, et non declinétis neque ad déxteram, neque ad sinístram.
30	22	Et contaminábis láminas sculptílium argénti tui, et vestiméntum conflátilis auri tui, et dispérges ea sicut immundítiam menstruátæ. Egrédere, dices ei:
30	23	et dábitur plúvia sémini tuo, ubicúmque semináveris in terra, et panis frugum terræ erit ubérrimus, et pinguis: pascétur in possessióne tua in die illo agnus spatióse:
30	24	et tauri tui, et pulli asinórum, qui operántur terram, commístum migma cómedent sicut in área ventilátum est.
30	25	Et erunt super omnem montem excélsum, et super omnem collem elevátum, rivi curréntium aquárum, in die interfectiónis multórum, cum cecíderint turres:
30	26	et erit lux lunæ sicut lux solis, et lux solis erit septemplíciter sicut lux septem diérum, in die qua alligáverit Dóminus vulnus pópuli sui, et percussúram plagæ ejus sanáverit.
30	27	Ecce nomen Dómini venit de longínquo, ardens furor ejus, et gravis ad portándum: lábia ejus repléta sunt indignatióne, et lingua ejus quasi ignis dévorans.
30	28	Spíritus ejus velut torrens inúndans usque ad médium colli ad perdéndas gentes in níhilum, et frenum erróris, quod erat in maxíllis populórum.
30	29	Cánticum erit vobis sicut nox sanctificátæ solemnitátis, et lætítia cordis sicut qui pergit cum tíbia, ut intret in montem Dómini ad fortem Israël.
30	30	Et audítam fáciet Dóminus glóriam vocis suæ, et terrórem bráchii sui osténdet in comminatióne furóris, et flamma ignis devorántis: allídet in túrbine, et in lápide grándinis.
30	31	A voce enim Dómini pavébit Assur virga percússus.
30	32	Et erit tránsitus virgæ fundátus, quam requiéscere fáciet Dóminus super eum in týmpanis et cítharis: et in bellis præcípuis expugnábit eos.
30	33	Præparáta est enim ab heri Topheth, a rege præparáta, profúnda, et dilatáta. Nutriménta ejus, ignis et ligna multa: flatus Dómini sicut torrens súlphuris succéndens eam.
31	1	Væ qui descéndunt in Ægýptum ad auxílium, in equis sperántes, et habéntes fidúciam super quadrígis, quia multæ sunt: et super equítibus, quia præválidi nimis: et non sunt confísi super sanctum Israël, et Dóminum non requisiérunt.
31	2	Ipse autem sápiens addúxit malum, et verba sua non ábstulit: et consúrget contra domum pessimórum, et contra auxílium operántium iniquitátem.
31	3	Ægýptus, homo, et non Deus: et equi eórum, caro, et non spíritus: et Dóminus inclinábit manum suam, et córruet auxiliátor, et cadet cui præstátur auxílium, simúlque omnes consuméntur.
31	4	Quia hæc dicit Dóminus ad me: Quómodo si rúgiat leo et cátulus leónis super prædam suam: et cum occúrrerit ei multitúdo pastórum, a voce eórum non formidábit, et a multitúdine eórum non pavébit: sic descéndet Dóminus exercítuum ut prœliétur super montem Sion, et super collem ejus.
31	5	Sicut aves volántes, sic próteget Dóminus exercítuum Jerúsalem, prótegens et líberans, tránsiens et salvans.
31	6	Convertímini, sicut in profúndum recesserátis, fílii Israël.
31	7	In die enim illa abjíciet vir idóla argénti sui, et idóla auri sui, quæ fecérunt vobis manus vestræ in peccátum.
31	8	Et cadet Assur in gládio non viri, et gládius non hóminis vorábit eum: et fúgiet non a fácie gládii, et júvenes ejus vectigáles erunt.
31	9	Et fortitúdo ejus a terróre transíbit, et pavébunt fugiéntes príncipes ejus, dixit Dóminus: cujus ignis est in Sion, et camínus ejus in Jerúsalem.
32	1	Ecce in justítia regnábit rex, et príncipes in judício prǽerunt.
32	2	Et erit vir sicut qui abscónditur a vento, et celat se a tempestáte, sicut rivi aquárum in siti, et umbra petræ prominéntis in terra desérta.
32	3	Non caligábunt óculi vidéntium, et aures audiéntium diligénter auscultábunt.
32	4	Et cor stultórum intélliget sciéntiam, et lingua balbórum velóciter loquétur et plane.
32	5	Non vocábitur ultra is, qui insípiens est, princeps: neque frauduléntus appellábitur major:
32	6	stultus enim fátua loquétur, et cor ejus fáciet iniquitátem, ut perfíciat simulatiónem, et loquátur ad Dóminum fraudulénter, et vácuam fáciat ánimam esuriéntis, et potum sitiénti áuferat.
32	7	Fraudulénti vasa péssima sunt: ipse enim cogitatiónes concinnávit ad perdéndos mites in sermóne mendácii, cum loquerétur pauper judícium.
32	8	Princeps vero ea, quæ digna sunt príncipe, cogitábit, et ipse super duces stabit.
32	9	Mulíeres opuléntæ súrgite, et audíte vocem meam: fíliæ confidéntes percípite áuribus elóquium meum.
32	10	Post dies enim et annum, vos conturbabímini confidéntes: consummáta est enim vindémia, colléctio ultra non véniet.
32	11	Obstupéscite opuléntæ, conturbámini confidéntes: exúite vos, et confundímini, accíngite lumbos vestros.
32	12	Super úbera plángite, super regióne desiderábili, super vínea fértili.
32	13	Super humum pópuli mei spinæ et vepres ascéndent: quanto magis super omnes domos gáudii civitátis exsultántis?
32	14	Domus enim dimíssa est, multitúdo urbis relícta est, ténebræ et palpátio factæ sunt super spelúncas usque in ætérnum. Gáudium onagrórum páscua gregum,
32	15	donec effundátur super nos spíritus de excélso: et erit desértum in charmel, et charmel in saltum reputábitur.
32	16	Et habitábit in solitúdine judícium, et justítia in charmel sedébit.
32	17	Et erit opus justítiæ pax, et cultus justítiæ siléntium, et secúritas usque in sempitérnum.
32	18	Et sedébit pópulus meus in pulchritúdine pacis, et in tabernáculis fidúciæ, et in réquie opulénta.
32	19	Grando autem in descensióne saltus, et humilitáte humiliábitur cívitas.
32	20	Beáti, qui seminátis super omnes aquas, immitténtes pedem bovis et ásini.
33	1	Væ qui prædáris, nonne et ipse prædáberis? et qui spernis, nonne et ipse spernéris? cum consummáveris deprædatiónem, deprædáberis: cum fatigátus desíeris contémnere, contemnéris.
33	2	Dómine miserére nostri: te enim exspectávimus: esto bráchium nostrum in mane, et salus nostra in témpore tribulatiónis.
33	3	A voce ángeli fugérunt pópuli, et ab exaltatióne tua dispérsæ sunt gentes.
33	4	Et congregabúntur spólia vestra sicut collígitur bruchus, velut cum fossæ plenæ fúerint de eo.
33	5	Magnificátus est Dóminus, quóniam habitávit in excélso: implévit Sion judício et justítia.
33	6	Et erit fides in tempóribus tuis: divítiæ salútis sapiéntia et sciéntia: timor Dómini ipse est thesáurus ejus.
33	7	Ecce vidéntes clamábunt foris: ángeli pacis amáre flebunt.
33	8	Dissipátæ sunt viæ, cessávit tránsiens per sémitam, írritum factum est pactum, projécit civitátes, non reputávit hómines.
33	9	Luxit et elánguit terra: confúsus est Líbanus, et obsórduit, et factus est Saron sicut desértum: et concússa est Basan, et Carmélus.
33	10	Nunc consúrgam, dicit Dóminus: nunc exaltábor, nunc sublevábor.
33	11	Concipiétis ardórem, pariétis stípulam: spíritus vester ut ignis vorábit vos.
33	12	Et erunt pópuli quasi de incéndio cinis: spinæ congregátæ igni comburéntur.
33	13	Audíte qui longe estis, quæ fécerim, et cognóscite vicíni fortitúdinem meam.
33	14	Contérriti sunt in Sion peccatóres, possédit tremor hypócritas: quis póterit habitáre de vobis cum igne devoránte? quis habitábit ex vobis cum ardóribus sempitérnis?
33	15	Qui ámbulat in justítiis, et lóquitur veritátem, qui prójicit avarítiam ex calúmnia, et éxcutit manus suas ab omni múnere, qui obtúrat aures suas ne áudiat sánguinem, et claudit óculos suos ne vídeat malum.
33	16	Iste in excélsis habitábit, muniménta saxórum sublímitas ejus: panis ei datus est, aquæ ejus fidéles sunt.
33	17	Regem in decóre suo vidébunt óculi ejus, cernent terram de longe.
33	18	Cor tuum meditábitur timórem: ubi est litterátus? ubi legis verba pónderans? ubi doctor parvulórum?
33	19	Pópulum impudéntem non vidébis, pópulum alti sermónis: ita ut non possis intellígere disertitúdinem linguæ ejus, in quo nulla est sapiéntia.
33	20	Réspice Sion civitátem solemnitátis nostræ: óculi tui vidébunt Jerúsalem, habitatiónem opuléntam, tabernáculum quod nequáquam transférri póterit: nec auferéntur clavi ejus in sempitérnum, et omnes funículi ejus non rumpéntur:
33	21	quia solúmmodo ibi magníficus est Dóminus noster: locus fluviórum rivi latíssimi et paténtes: non transíbit per eum navis rémigum, neque triéris magna transgrediétur eum.
33	22	Dóminus enim judex noster, Dóminus légifer noster, Dóminus rex noster: ipse salvábit nos.
33	23	Laxáti sunt funículi tui, et non prævalébunt: sic erit malus tuus ut dilatáre signum non queas. Tunc dividéntur spólia prædárum multárum: claudi dirípient rapínam.
33	24	Nec dicet vicínus: Elángui: pópulus qui hábitat in ea, auferétur ab eo iníquitas.
34	1	Accédite gentes, et audíte: et pópuli atténdite: áudiat terra, et plenitúdo ejus, orbis, et omne germen ejus.
34	2	Quia indignátio Dómini super omnes gentes, et furor super univérsam milítiam eórum: interfécit eos, et dedit eos in occisiónem.
34	3	Interfécti eórum projiciéntur, et de cadavéribus eórum ascéndet fœtor: tabéscent montes a sánguine eórum.
34	4	Et tabéscet omnis milítia cælórum, et complicabúntur sicut liber cæli: et omnis milítia eórum défluet sicut défluit fólium de vínea et de ficu.
34	5	Quóniam inebriátus est in cælo gládius meus: ecce super Idumǽam descéndet, et super pópulum interfectiónis meæ ad judícium.
34	6	Gládius Dómini replétus est sánguine, incrassátus est ádipe, de sánguine agnórum et hircórum, de sánguine medullatórum aríetum: víctima enim Dómini in Bosra, et interféctio magna in terra Edom.
34	7	Et descéndent unicórnes cum eis, et tauri cum poténtibus: inebriábitur terra eórum sánguine, et humus eórum ádipe pínguium.
34	8	Quia dies ultiónis Dómini, annus retributiónum judícii Sion.
34	9	Et converténtur torréntes ejus in picem, et humus ejus in sulphur: et erit terra ejus in picem ardéntem.
34	10	Nocte et die non exstinguétur, in sempitérnum ascéndet fumus ejus: a generatióne in generatiónem desolábitur, in sǽcula sæculórum non erit tránsiens per eam.
34	11	Et possidébunt illam onocrótalus et erícius: ibis et corvus habitábunt in ea: et extendétur super eam mensúra, ut redigátur ad níhilum, et perpendículum in desolatiónem.
34	12	Nóbiles ejus non erunt ibi: regem pótius invocábunt, et omnes príncipes ejus erunt in níhilum.
34	13	Et oriéntur in dómibus ejus spinæ et urtícæ, et paliúrus in munitiónibus ejus: et erit cubíle dracónum, et páscua struthiónum.
34	14	Et occúrrent dæmónia onocentáuris, et pilósus clamábit alter ad álterum: ibi cubávit lámia, et invénit sibi réquiem.
34	15	Ibi hábuit fóveam erícius, et enutrívit cátulos, et circumfódit, et fovit in umbra ejus: illuc congregáti sunt milvi, alter ad álterum.
34	16	Requírite diligénter in libro Dómini, et légite: unum ex eis non défuit, alter álterum non quæsívit: quia quod ex ore meo procédit, ille mandávit, et spíritus ejus ipse congregávit ea.
34	17	Et ipse misit eis sortem, et manus ejus divísit eam illis in mensúram: usque in ætérnum possidébunt eam, in generatiónem et generatiónem habitábunt in ea.
35	1	Lætábitur desérta et ínvia, et exsultábit solitúdo, et florébit quasi lílium.
35	2	Gérminans germinábit, et exsultábit lætabúnda et laudans: glória Líbani data est ei: decor Carméli, et Saron, ipsi vidébunt glóriam Dómini, et decórem Dei nostri.
35	3	Confortáte manus dissolútas, et génua debília roboráte.
35	4	Dícite pusillánimis: Confortámini, et nolíte timére: ecce Deus vester ultiónem addúcet retributiónis: Deus ipse véniet, et salvábit vos.
35	5	Tunc aperiéntur óculi cæcórum, et aures surdórum patébunt.
35	6	Tunc sáliet sicut cervus claudus, et apérta erit lingua mutórum: quia scissæ sunt in desérto aquæ, et torréntes in solitúdine.
35	7	Et quæ erat árida, erit in stagnum, et sítiens in fontes aquárum. In cubílibus, in quibus prius dracónes habitábant, oriétur viror cálami et junci.
35	8	Et erit ibi sémita et via, et via sancta vocábitur: non transíbit per eam pollútus, et hæc erit vobis dirécta via, ita ut stulti non errent per eam.
35	9	Non erit ibi leo, et mala béstia non ascéndet per eam, nec inveniétur ibi: et ambulábunt qui liberáti fúerint.
35	10	Et redémpti a Dómino converténtur, et vénient in Sion cum laude: et lætítia sempitérna super caput eórum: gáudium et lætítiam obtinébunt, et fúgiet dolor et gémitus.
36	1	Et factum est in quartodécimo anno regis Ezechíæ, ascéndit Sennácherib, rex Assyriórum, super omnes civitátes Juda munítas, et cepit eas.
36	2	Et misit rex Assyriórum Rábsacen de Lachis in Jerúsalem, ad regem Ezechíam in manu gravi: et stetit in aquædúctu piscínæ superióris in via Agri fullónis.
36	3	Et egréssus est ad eum Elíacim, fílius Helcíæ, qui erat super domum, et Sobna scriba, et Jóahe fílius Asaph a commentáriis.
36	4	Et dixit ad eos Rábsaces: Dícite Ezechíæ: Hæc dicit rex magnus, rex Assyriórum: Quæ est ista fidúcia, qua confídis?
36	5	aut quo consílio vel fortitúdine rebelláre dispónis? super quem habes fidúciam, quia recessísti a me?
36	6	Ecce confídis super báculum arundíneum confráctum istum, super Ægýptum: cui si inníxus fúerit homo, intrábit in manum ejus, et perforábit eam: sic Phárao rex Ægýpti ómnibus, qui confídunt in eo.
36	7	Quod si respondéris mihi: In Dómino Deo nostro confídimus: nonne ipse est, cujus ábstulit Ezechías excélsa et altária, et dixit Judæ et Jerúsalem: Coram altári isto adorábitis?
36	8	Et nunc trade te dómino meo, regi Assyriórum, et dabo tibi duo míllia equórum, nec póteris ex te præbére ascensóres eórum.
36	9	Et quómodo sustinébis fáciem júdicis uníus loci ex servis dómini mei minóribus? Quod si confídis in Ægýpto, in quadrígis, et in equítibus:
36	10	et nunc numquid sine Dómino ascéndi ad terram istam, ut dispérderem eam? Dóminus dixit ad me: Ascénde super terram istam, et dispérde eam.
36	11	Et dixit Elíacim, et Sobna, et Jóahe ad Rábsacen: Lóquere ad servos tuos Syra lingua: intellígimus enim: ne loquáris ad nos Judáice in áuribus pópuli, qui est super murum.
36	12	Et dixit ad eos Rábsaces: Numquid ad dóminum tuum et ad te misit me dóminus meus, ut lóquerer ómnia verba ista: et non pótius ad viros, qui sedent in muro, ut cómedant stércora sua, et bibant urínam pedum suórum vobíscum?
36	13	Et stetit Rábsaces, et clamávit voce magna Judáice, et dixit: Audíte verba regis magni, regis Assyriórum.
36	14	Hæc dicit rex: Non sedúcat vos Ezechías, quia non póterit erúere vos.
36	15	Et non vobis tríbuat fidúciam Ezechías super Dómino, dicens: Eruens liberábit nos Dóminus: non dábitur cívitas ista in manu regis Assyriórum.
36	16	Nolíte audíre Ezechíam: hæc enim dicit rex Assyriórum: Fácite mecum benedictiónem, et egredímini ad me, et comédite unusquísque víneam suam, et unusquísque ficum suam: et bíbite unusquísque aquam cistérnæ suæ,
36	17	donec véniam, et tollam vos ad terram, quæ est ut terra vestra, terram fruménti et vini, terram panum et vineárum.
36	18	Nec contúrbet vos Ezechías, dicens: Dóminus liberábit nos. Numquid liberavérunt dii géntium unusquísque terram suam de manu regis Assyriórum?
36	19	Ubi est deus Emath, et Arphad? ubi est deus Sephárvaim? numquid liberavérunt Samaríam de manu mea?
36	20	Quis est ex ómnibus diis terrárum istárum, qui erúerit terram suam de manu mea, ut éruat Dóminus Jerúsalem de manu mea?
36	21	Et siluérunt, et non respondérunt ei verbum. Mandáverat enim rex, dicens: Ne respondeátis ei.
36	22	Et ingréssus est Elíacim, fílius Helcíæ, qui erat super domum, et Sobna scriba, et Jóahe fílius Asaph a commentáriis, ad Ezechíam scissis véstibus, et nuntiavérunt ei verba Rábsacis.
37	1	Et factum est, cum audísset rex Ezechías, scidit vestiménta sua, et obvolútus est sacco, et intrávit in domum Dómini.
37	2	Et misit Elíacim, qui erat super domum, et Sobnam scribam, et senióres de sacerdótibus opértos saccis ad Isaíam fílium Amos prophétam,
37	3	et dixérunt ad eum: Hæc dicit Ezechías: Dies tribulatiónis, et correptiónis, et blasphémiæ dies hæc: quia venérunt fílii usque ad partum, et virtus non est pariéndi.
37	4	Si quo modo áudiat Dóminus Deus tuus verba Rábsacis, quem misit rex Assyriórum dóminus suus ad blasphemándum Deum vivéntem, et exprobrándum sermónibus, quos audívit Dóminus Deus tuus: leva ergo oratiónem pro relíquiis, quæ repértæ sunt.
37	5	Et venérunt servi regis Ezechíæ ad Isaíam.
37	6	Et dixit ad eos Isaías: Hæc dicétis dómino vestro: Hæc dicit Dóminus: Ne tímeas a fácie verbórum, quæ audísti, quibus blasphemavérunt púeri regis Assyriórum me.
37	7	Ecce ego dabo ei spíritum, et áudiet núntium, et revertétur ad terram suam, et corrúere eum fáciam gládio in terra sua.
37	8	Revérsus est autem Rábsaces, et invénit regem Assyriórum prœliántem advérsus Lobnam: audíerat enim quia proféctus esset de Lachis.
37	9	Et audívit de Tháraca rege Æthiópiæ, dicéntes: Egréssus est ut pugnet contra te. Quod cum audísset, misit núntios ad Ezechíam, dicens:
37	10	Hæc dicétis Ezechíæ regi Judæ, loquéntes: Non te decípiat Deus tuus, in quo tu confídis, dicens: Non dábitur Jerúsalem in manu regis Assyriórum.
37	11	Ecce tu audísti ómnia, quæ fecérunt reges Assyriórum ómnibus terris, quas subvertérunt: et tu póteris liberári?
37	12	Numquid eruérunt eos dii géntium, quos subvertérunt patres mei Gozam, et Haram, et Reseph, et fílios Eden, qui erant in Thalássar?
37	13	Ubi est rex Emath, et rex Arphad, et rex urbis Sephárvaim, Ana, et Ava?
37	14	Et tulit Ezechías libros de manu nuntiórum, et legit eos, et ascéndit in domum Dómini, et expándit eos Ezechías coram Dómino.
37	15	Et orávit Ezechías ad Dóminum, dicens:
37	16	Dómine exercítuum Deus Israël, qui sedes super Chérubim: tu es Deus solus ómnium regnórum terræ, tu fecísti cælum et terram.
37	17	Inclína Dómine aurem tuam, et audi: áperi Dómine óculos tuos, et vide, et audi ómnia verba Sennácherib, quæ misit ad blasphemándum Deum vivéntem.
37	18	Vere enim Dómine desértas fecérunt reges Assyriórum terras, et regiónes eárum.
37	19	Et dedérunt deos eárum igni: non enim erant dii, sed ópera mánuum hóminum, lignum et lapis, et comminuérunt eos.
37	20	Et nunc Dómine Deus noster, salva nos de manu ejus, et cognóscant ómnia regna terræ, quia tu es Dóminus solus.
37	21	Et misit Isaías fílius Amos ad Ezechíam, dicens: Hæc dicit Dóminus Deus Israël: Pro quibus rogásti me de Sennácherib, rege Assyriórum:
37	22	hoc est verbum, quod locútus est Dóminus super eum: Despéxit te, et subsannávit te virgo fília Sion: post te caput movit fília Jerúsalem.
37	23	Cui exprobrásti? et quem blasphemásti? et super quem exaltásti vocem, et levásti altitúdinem oculórum tuórum? Ad sanctum Israël.
37	24	In manu servórum tuórum exprobrásti Dómino, et dixísti: In multitúdine quadrigárum meárum ego ascéndi altitúdinem móntium, juga Líbani: et succídam excélsa cedrórum ejus, et eléctas abiétes illíus, et introíbo altitúdinem summitátis ejus, saltum Carméli ejus.
37	25	Ego fodi, et bibi aquam, et exsiccávi vestígio pedis mei omnes rivos ággerum.
37	26	Numquid non audísti, quæ olim fécerim ei? Ex diébus antíquis ego plasmávi illud: et nunc addúxi, et factum est in eradicatiónem cóllium compugnántium, et civitátum munitárum.
37	27	Habitatóres eárum breviáta manu contremuérunt, et confúsi sunt: facti sunt sicut fœnum agri, et gramen páscuæ, et herba tectórum, quæ exáruit ántequam maturésceret.
37	28	Habitatiónem tuam, et egréssum tuum, et intróitum tuum cognóvi, et insániam tuam contra me.
37	29	Cum fúreres advérsum me, supérbia tua ascéndit in aures meas: ponam ergo círculum in náribus tuis, et frenum in lábiis tuis, et redúcam te in viam, per quam venísti.
37	30	Tibi autem hoc erit signum: Cómede hoc anno quæ sponte nascúntur, et in anno secúndo pomis véscere: in anno autem tértio semináte et métite, et plantáte víneas, et comédite fructum eárum.
37	31	Et mittet id, quod salvátum fúerit de domo Juda, et quod réliquum est, radícem deórsum, et fáciet fructum sursum:
37	32	quia de Jerúsalem exíbunt relíquiæ, et salvátio de monte Sion: zelus Dómini exercítuum fáciet istud.
37	33	Proptérea hæc dicit Dóminus de rege Assyriórum: Non intrábit civitátem hanc, et non jáciet ibi sagíttam, et non occupábit eam clýpeus, et non mittet in circúitu ejus ággerem.
37	34	In via, qua venit, per eam revertétur, et civitátem hanc non ingrediétur, dicit Dóminus.
37	35	Et prótegam civitátem istam, ut salvem eam propter me, et propter David servum meum.
37	36	Egréssus est autem ángelus Dómini, et percússit in castris Assyriórum centum octogínta quinque míllia. Et surrexérunt mane, et ecce omnes cadávera mortuórum.
37	37	Et egréssus est, et ábiit, et revérsus est Sennácherib rex Assyriórum, et habitávit in Nínive.
37	38	Et factum est, cum adoráret in templo Nesroch deum suum, Adrámelech et Sárasar, fílii ejus, percussérunt eum gládio, fugerúntque in terram Ararat: et regnávit Asarháddon fílius ejus pro eo.
38	1	In diébus illis ægrotávit Ezechías usque ad mortem: et introívit ad eum Isaías fílius Amos prophéta, et dixit ei: Hæc dicit Dóminus: Dispóne dómui tuæ, quia moriéris tu, et non vives.
38	2	Et convértit Ezechías fáciem suam ad paríetem, et orávit ad Dóminum,
38	3	et dixit: Obsecro Dómine, meménto quæso quómodo ambuláverim coram te in veritáte et in corde perfécto, et quod bonum est in óculis tuis fécerim. Et flevit Ezechías fletu magno.
38	4	Et factum est verbum Dómini ad Isaíam, dicens:
38	5	Vade, et dic Ezechíæ: Hæc dicit Dóminus Deus David patris tui: Audívi oratiónem tuam, et vidi lácrymas tuas: ecce ego adjíciam super dies tuos quíndecim annos.
38	6	Et de manu regis Assyriórum éruam te, et civitátem istam, et prótegam eam.
38	7	Hoc autem tibi erit signum a Dómino, quia fáciet Dóminus verbum hoc, quod locútus est:
38	8	Ecce ego revérti fáciam umbram lineárum, per quas descénderat in horológio Achaz in sole, retrórsum decem líneis. Et revérsus est sol decem líneis per gradus, quos descénderat.
38	9	Scriptúra Ezechíæ regis Juda cum ægrotásset, et convaluísset de infirmitáte sua.
38	10	Ego dixi: In dimídio diérum meórum vadam ad portas ínferi. Quæsívi resíduum annórum meórum:
38	11	dixi: Non vidébo Dóminum Deum in terra vivéntium. Non aspíciam hóminem ultra, et habitatórem quiétis.
38	12	Generátio mea abláta est: et convolúta est a me, quasi tabernáculum pastórum. Præcísa est velut a texénte, vita mea: dum adhuc ordírer, succídit me: de mane usque ad vésperam fínies me.
38	13	Sperábam usque ad mane, quasi leo sic contrívit ómnia ossa mea: de mane usque ad vésperam fínies me:
38	14	sicut pullus hirúndinis sic clamábo, meditábor ut colúmba: attenuáti sunt óculi mei, suspiciéntes in excélsum: Dómine vim pátior, respónde pro me.
38	15	Quid dicam, aut quid respondébit mihi, cum ipse fécerit? Recogitábo tibi omnes annos meos in amaritúdine ánimæ meæ.
38	16	Dómine si sic vívitur, et in tálibus vita spíritus mei, corrípies me, et vivificábis me.
38	17	Ecce in pace amaritúdo mea amaríssima: tu autem eruísti ánimam meam ut non períret, projecísti post tergum tuum ómnia peccáta mea.
38	18	Quia non inférnus confitébitur tibi, neque mors laudábit te: non exspectábunt qui descéndunt in lacum, veritátem tuam.
38	19	Vivens vivens ipse confitébitur tibi, sicut et ego hódie: pater fíliis notam fáciet veritátem tuam.
38	20	Dómine salvum me fac, et psalmos nostros cantábimus cunctis diébus vitæ nostræ in domo Dómini.
38	21	Et jussit Isaías ut tóllerent massam de ficis, et cataplasmárent super vulnus, et sanarétur.
38	22	Et dixit Ezechías: Quod erit signum quia ascéndam in domum Dómini?
39	1	In témpore illo misit Mérodach Báladan fílius Báladan rex Babylónis, libros et múnera ad Ezechíam: audíerat enim quod ægrotásset, et convaluísset.
39	2	Lætátus est autem super eis Ezechías, et osténdit eis cellam arómatum, et argénti, et auri, et odoramentórum, et unguénti óptimi, et omnes apothécas supelléctilis suæ, et univérsa quæ invénta sunt in thesáuris ejus. Non fuit verbum, quod non osténderet eis Ezechías in domo sua, et in omni potestáte sua.
39	3	Introívit autem Isaías prophéta ad Ezechíam regem, et dixit ei: Quid dixérunt viri isti, et unde venérunt ad te? Et dixit Ezechías: De terra longínqua venérunt ad me, de Babylóne.
39	4	Et dixit: Quid vidérunt in domo tua? Et dixit Ezechías: Omnia, quæ in domo mea sunt, vidérunt: non fuit res, quam non osténderim eis in thesáuris meis.
39	5	Et dixit Isaías ad Ezechíam: Audi verbum Dómini exercítuum.
39	6	Ecce dies vénient, et auferéntur ómnia, quæ in domo tua sunt, et quæ thesaurizavérunt patres tui usque ad diem hanc, in Babylónem: non relinquétur quidquam, dicit Dóminus.
39	7	Et de fíliis tuis, qui exíbunt de te, quos genúeris, tollent, et erunt eunúchi in palátio regis Babylónis.
39	8	Et dixit Ezechías ad Isaíam: Bonum verbum Dómini, quod locútus est. Et dixit: Fiat tantum pax, et véritas in diébus meis.
40	1	Consolámini, consolámini pópule meus, dicit Deus vester.
40	2	Loquímini ad cor Jerúsalem, et advocáte eam, quóniam compléta est malítia ejus, dimíssa est iníquitas illíus: suscépit de manu Dómini duplícia pro ómnibus peccátis suis.
40	3	Vox clamántis in desérto: Paráte viam Dómini, rectas fácite in solitúdine sémitas Dei nostri.
40	4	Omnis vallis exaltábitur, et omnis mons et collis humiliábitur, et erunt prava in dirécta, et áspera in vias planas.
40	5	Et revelábitur glória Dómini, et vidébit omnis caro páriter quod os Dómini locútum est.
40	6	Vox dicéntis: Clama. Et dixi: Quid clamábo? Omnis caro fœnum, et omnis glória ejus quasi flos agri.
40	7	Exsiccátum est fœnum, et cécidit flos, quia spíritus Dómini sufflávit in eo. Vere fœnum est pópulus:
40	8	exsiccátum est fœnum, et cécidit flos: verbum autem Dómini nostri manet in ætérnum.
40	9	Super montem excélsum ascénde tu, qui evangelízas Sion: exálta in fortitúdine vocem tuam, qui evangelízas Jerúsalem: exálta, noli timére. Dic civitátibus Juda: Ecce Deus vester:
40	10	ecce Dóminus Deus in fortitúdine véniet, et bráchium ejus dominábitur: ecce merces ejus cum eo, et opus illíus coram illo.
40	11	Sicut pastor gregem suum pascet: in bráchio suo congregábit agnos, et in sinu suo levábit, fœtas ipse portábit.
40	12	Quis mensus est pugíllo aquas, et cælos palmo ponderávit? quis appéndit tribus dígitis molem terræ, et librávit in póndere montes, et colles in statéra?
40	13	Quis adjúvit spíritum Dómini? aut quis consiliárius ejus fuit, et osténdit illi?
40	14	Cum quo íniit consílium, et instrúxit eum, et dócuit eum sémitam justítiæ, et erudívit eum sciéntiam, et viam prudéntiæ osténdit illi?
40	15	Ecce gentes quasi stilla sítulæ, et quasi moméntum statéræ reputátæ sunt: ecce ínsulæ quasi pulvis exíguus.
40	16	Et Líbanus non suffíciet ad succendéndum, et animália ejus non suffícient ad holocáustum.
40	17	Omnes gentes quasi non sint, sic sunt coram eo, et quasi níhilum et ináne reputátæ sunt ei.
40	18	Cui ergo símilem fecístis Deum? aut quam imáginem ponétis ei?
40	19	Numquid scúlptile conflávit faber? aut áurifex auro figurávit illud, et láminis argénteis argentárius?
40	20	Forte lignum et imputríbile elégit: ártifex sápiens quærit quómodo státuat simulácrum, quod non moveátur.
40	21	Numquid non scitis? numquid non audístis? numquid non annuntiátum est vobis ab inítio? numquid non intellexístis fundaménta terræ?
40	22	Qui sedet super gyrum terræ, et habitatóres ejus sunt quasi locústæ: qui exténdit velut níhilum cælos, et expándit eos sicut tabernáculum ad inhabitándum.
40	23	Qui dat secretórum scrutatóres quasi non sint, júdices terræ velut ináne fecit:
40	24	et quidem neque plantátus, neque satus, neque radicátus in terra truncus eórum: repénte flavit in eos, et aruérunt, et turbo quasi stípulam áuferet eos.
40	25	Et cui assimilástis me, et adæquástis, dicit sanctus?
40	26	Leváte in excélsum óculos vestros, et vidéte quis creávit hæc: qui edúcit in número milítiam eórum, et omnes ex nómine vocat: præ multitúdine fortitúdinis et róboris, virtutísque ejus, neque unum réliquum fuit.
40	27	Quare dicis Jacob, et lóqueris Israël: Abscóndita est via mea a Dómino, et a Deo meo judícium meum transívit?
40	28	Numquid nescis, aut non audísti? Deus sempitérnus Dóminus, qui creávit términos terræ: non defíciet, neque laborábit, nec est investigátio sapiéntiæ ejus.
40	29	Qui dat lasso virtútem: et his, qui non sunt, fortitúdinem et robur multíplicat.
40	30	Defícient púeri, et laborábunt, et júvenes in infirmitáte cadent.
40	31	Qui autem sperant in Dómino mutábunt fortitúdinem, assúment pennas sicut áquilæ: current et non laborábunt, ambulábunt et non defícient.
41	1	Táceant ad me ínsulæ, et gentes mutent fortitúdinem: accédant, et tunc loquántur: simul ad judícium propinquémus.
41	2	Quis suscitávit ab oriénte justum, vocávit eum ut sequerétur se? dabit in conspéctu ejus gentes, et reges obtinébit: dabit quasi púlverem gládio ejus, sicut stípulam vento raptam árcui ejus.
41	3	Persequétur eos, transíbit in pace: sémita in pédibus ejus non apparébit.
41	4	Quis hæc operátus est, et fecit, vocans generatiónes ab exórdio? Ego Dóminus: primus et novíssimus ego sum.
41	5	Vidérunt ínsulæ, et timuérunt, extréma terræ obstupuérunt, appropinquavérunt, et accessérunt.
41	6	Unusquísque próximo suo auxiliábitur, et fratri suo dicet: Confortáre.
41	7	Confortávit faber ærárius percútiens málleo eum, qui cudébat tunc témporis, dicens: Glútino bonum est: et confortávit eum clavis, ut non moverétur.
41	8	Et tu Israël serve meus, Jacob quem elégi, semen Abraham amíci mei:
41	9	in quo apprehéndi te ab extrémis terræ, et a longínquis ejus vocávi te, et dixi tibi: Servus meus es tu, elégi te, et non abjéci te.
41	10	Ne tímeas, quia ego tecum sum: ne declínes, quia ego Deus tuus: confortávi te, et auxiliátus sum tibi, et suscépit te déxtera justi mei.
41	11	Ecce confundéntur et erubéscent omnes, qui pugnant advérsum te: erunt quasi non sint, et períbunt viri, qui contradícunt tibi.
41	12	Quæres eos, et non invénies, viros rebélles tuos: erunt quasi non sint: et véluti consúmptio hómines bellántes advérsum te.
41	13	Quia ego Dóminus Deus tuus, apprehéndens manum tuam, dicénsque tibi: Ne tímeas, ego adjúvi te.
41	14	Noli timére vermis Jacob, qui mórtui estis ex Israël: ego auxiliátus sum tibi, dicit Dóminus, et redémptor tuus Sanctus Israël.
41	15	Ego pósui te quasi plaustrum tritúrans novum, habens rostra serrántia: triturábis montes, et commínues: et colles quasi púlverem pones.
41	16	Ventilábis eos, et ventus tollet, et turbo dispérget eos: et tu exsultábis in Dómino, in sancto Israël lætáberis.
41	17	Egéni et páuperes quærunt aquas, et non sunt: lingua eórum siti áruit. Ego Dóminus exáudiam eos, Deus Israël non derelínquam eos.
41	18	Apériam in supínis cóllibus flúmina, et in médio campórum fontes: ponam desértum in stagna aquárum, et terram ínviam in rivos aquárum.
41	19	Dabo in solitúdinem cedrum, et spinam, et myrtum, et lignum olívæ: ponam in desérto abiétem, ulmum, et buxum simul:
41	20	ut vídeant, et sciant, et recógitent, et intélligant páriter, quia manus Dómini fecit hoc, et sanctus Israël creávit illud.
41	21	Prope fácite judícium vestrum, dicit Dóminus: Afférte, si quid forte habétis, dicit rex Jacob.
41	22	Accédant, et núntient nobis quæcúmque ventúra sunt: prióra quæ fuérunt nuntiáte: et ponémus cor nostrum, et sciémus novíssima eórum, et quæ ventúra sunt indicáte nobis.
41	23	Annuntiáte quæ ventúra sunt in futúrum, et sciémus quia dii estis vos: bene quoque aut male, si potéstis, fácite: et loquámur, et videámus simul.
41	24	Ecce vos estis ex níhilo, et opus vestrum ex eo, quod non est: abominátio est qui elégit vos.
41	25	Suscitávi ab aquilóne, et véniet ab ortu solis: vocábit nomen meum, et addúcet magistrátus quasi lutum, et velut plastes concúlcans humum.
41	26	Quis annuntiávit ab exórdio ut sciámus: et a princípio ut dicámus: Justus es? non est neque annúntians, neque prædícens, neque áudiens sermónes vestros.
41	27	Primus ad Sion dicet: Ecce adsunt, et Jerúsalem evangelístam dabo.
41	28	Et vidi, et non erat neque ex istis quisquam qui iníret consílium, et interrogátus respondéret verbum.
41	29	Ecce omnes injústi, et vana ópera eórum: ventus et ináne simulácra eórum.
42	1	Ecce servus meus, suscípiam eum: eléctus meus, complácuit sibi in illo ánima mea: dedi spíritum meum super eum, judícium géntibus próferet.
42	2	Non clamábit, neque accípiet persónam, nec audiétur vox ejus foris.
42	3	Cálamum quassátum non cónteret, et linum fúmigans non exstínguet: in veritáte edúcet judícium.
42	4	Non erit tristis, neque turbuléntus, donec ponat in terra judícium: et legem ejus ínsulæ exspectábunt.
42	5	Hæc dicit Dóminus Deus, creans cælos, et exténdens eos: formans terram, et quæ gérminant ex ea: dans flatum pópulo, qui est super eam, et spíritum calcántibus eam.
42	6	Ego Dóminus vocávi te in justítia, et apprehéndi manum tuam, et servávi te. Et dedi te in fœdus pópuli, in lucem géntium:
42	7	ut aperíres óculos cæcórum, et edúceres de conclusióne vinctum, de domo cárceris sedéntes in ténebris.
42	8	Ego Dóminus, hoc est nomen meum: glóriam meam álteri non dabo, et laudem meam sculptílibus.
42	9	Quæ prima fuérunt, ecce venérunt: nova quoque ego annúntio: ántequam oriántur, audíta vobis fáciam.
42	10	Cantáte Dómino cánticum novum, laus ejus ab extrémis terræ: qui descénditis in mare, et plenitúdo ejus: ínsulæ, et habitatóres eárum.
42	11	Sublevétur desértum et civitátes ejus: in dómibus habitábit Cedar: laudáte habitatóres Petræ, de vértice móntium clamábunt.
42	12	Ponent Dómino glóriam, et laudem ejus in ínsulis nuntiábunt.
42	13	Dóminus sicut fortis egrediétur, sicut vir prœliátor suscitábit zelum: vociferábitur, et clamábit: super inimícos suos confortábitur.
42	14	Tácui semper, sílui, pátiens fui, sicut partúriens loquar: dissipábo, et absorbébo simul.
42	15	Desértos fáciam montes, et colles, et omne gramen eórum exsiccábo: et ponam flúmina in ínsulas, et stagna arefáciam.
42	16	Et ducam cæcos in viam, quam nésciunt, et in sémitis, quas ignoravérunt, ambuláre eos fáciam: ponam ténebras coram eis in lucem, et prava in recta: hæc verba feci eis, et non derelíqui eos.
42	17	Convérsi sunt retrórsum, confundántur confusióne, qui confídunt in scúlptili: qui dicunt conflátili: Vos dii nostri.
42	18	Surdi audíte, et cæci intuémini ad vidéndum.
42	19	Quis cæcus, nisi servus meus? et surdus, nisi ad quem núntios meos misi? quis cæcus, nisi qui venúmdatus est? et quis cæcus, nisi servus Dómini?
42	20	Qui vides multa, nonne custódies? qui apértas habes aures, nonne áudies?
42	21	Et Dóminus vóluit ut sanctificáret eum, et magnificáret legem, et extólleret.
42	22	Ipse autem pópulus diréptus, et vastátus: láqueus júvenum omnes, et in dómibus cárcerum abscónditi sunt: facti sunt in rapínam, nec est qui éruat: in direptiónem, nec est qui dicat: Redde.
42	23	Quis est in vobis qui áudiat hoc, atténdat et auscúltet futúra?
42	24	Quis dedit in direptiónem Jacob, et Israël vastántibus? nonne Dóminus ipse, cui peccávimus? Et noluérunt in viis ejus ambuláre, et non audiérunt legem ejus.
42	25	Et effúdit super eum indignatiónem furóris sui, et forte bellum: et combússit eum in circúitu, et non cognóvit: et succéndit eum, et non intelléxit.
43	1	Et nunc hæc dicit Dóminus creans te Jacob, et formans te Israël: Noli timére, quia redémi te, et vocávi te nómine tuo: meus es tu.
43	2	Cum transíeris per aquas, tecum ero, et flúmina non opérient te: cum ambuláveris in igne, non comburéris, et flamma non ardébit in te.
43	3	Quia ego Dóminus Deus tuus sanctus Israël salvátor tuus, dedi propitiatiónem tuam Ægýptum, Æthiópiam, et Saba pro te.
43	4	Ex quo honorábilis factus es in óculis meis, et gloriósus: ego diléxi te, et dabo hómines pro te, et pópulos pro ánima tua.
43	5	Noli timére, quia ego tecum sum: ab oriénte addúcam semen tuum, et ab occidénte congregábo te.
43	6	Dicam aquilóni: Da: et austro: Noli prohibére: affer fílios meos de longínquo, et fílias meas ab extrémis terræ.
43	7	Et omnem, qui ínvocat nomen meum, in glóriam meam creávi eum, formávi eum, et feci eum.
43	8	Educ foras pópulum cæcum, et óculos habéntem: surdum, et aures ei sunt.
43	9	Omnes gentes congregátæ sunt simul, et colléctæ sunt tribus: quis in vobis annúntiet istud, et quæ prima sunt audíre nos fáciet? dent testes eórum, justificéntur, et áudiant, et dicant: Vere.
43	10	Vos testes mei, dicit Dóminus, et servus meus, quem elégi: ut sciátis, et credátis mihi, et intelligátis quia ego ipse sum: ante me non est formátus Deus, et post me non erit.
43	11	Ego sum, ego sum Dóminus, et non est absque me salvátor.
43	12	Ego annuntiávi, et salvávi: audítum feci, et non fuit in vobis aliénus: vos testes mei, dicit Dóminus, et ego Deus.
43	13	Et ab inítio ego ipse, et non est qui de manu mea éruat: operábor, et quis avértet illud?
43	14	Hæc dicit Dóminus redémptor vester, sanctus Israël: Propter vos misi in Babylónem, et detráxi vectes univérsos, et Chaldǽos in návibus suis gloriántes.
43	15	Ego Dóminus sanctus vester, creans Israël, rex vester.
43	16	Hæc dicit Dóminus, qui dedit in mari viam, et in aquis torréntibus sémitam:
43	17	qui edúxit quadrígam et equum, agmen et robústum: simul obdormiérunt, nec resúrgent: contríti sunt quasi linum, et exstíncti sunt.
43	18	Ne meminéritis priórum, et antíqua ne intueámini.
43	19	Ecce ego fácio nova, et nunc oriéntur, útique cognoscétis ea: ponam in desérto viam, et in ínvio flúmina.
43	20	Glorificábit me béstia agri, dracónes, et struthiónes: quia dedi in desérto aquas, flúmina in ínvio, ut darem potum pópulo meo, elécto meo.
43	21	Pópulum istum formávi mihi: laudem meam narrábit.
43	22	Non me invocásti Jacob, nec laborásti in me Israël.
43	23	Non obtulísti mihi aríetem holocáusti tui, et víctimis tuis non glorificásti me: non te servíre feci in oblatióne, nec labórem tibi prǽbui in thure.
43	24	Non emísti mihi argénto cálamum, et ádipe victimárum tuárum non inebriásti me: verúmtamen servíre me fecísti in peccátis tuis: præbuísti mihi labórem in iniquitátibus tuis.
43	25	Ego sum, ego sum ipse qui déleo iniquitátes tuas propter me, et peccatórum tuórum non recordábor.
43	26	Reduc me in memóriam, et judicémur simul: narra si quid habes ut justificéris.
43	27	Pater tuus primus peccávit, et intérpretes tui prævaricáti sunt in me.
43	28	Et contaminávi príncipes sanctos: dedi ad interneciónem Jacob, et Israël in blasphémiam.
44	1	Et nunc audi Jacob serve meus, et Israël quem elégi:
44	2	hæc dicit Dóminus fáciens et formans te, ab útero auxiliátor tuus: noli timére serve meus Jacob, et rectíssime, quem elégi.
44	3	Effúndam enim aquas super sitiéntem, et fluénta super áridam: effúndam spíritum meum super semen tuum, et benedictiónem meam super stirpem tuam:
44	4	et germinábunt inter herbas, quasi sálices juxta præterfluéntes aquas.
44	5	Iste dicet: Dómini ego sum: et ille vocábit in nómine Jacob: et hic scribet manu sua: Dómino: et in nómine Israël assimilábitur.
44	6	Hæc dicit Dóminus rex Israël, et redémptor ejus Dóminus exercítuum: Ego primus, et ego novíssimus, et absque me non est Deus.
44	7	Quis símilis mei? vocet, et annúntiet: et órdinem expónat mihi, ex quo constítui pópulum antíquum: ventúra et quæ futúra sunt annúntient eis.
44	8	Nolíte timére, neque conturbémini: ex tunc audíre te feci, et annuntiávi: vos estis testes mei: numquid est Deus absque me, et formátor, quem ego non nóverim?
44	9	Plastæ idóli omnes nihil sunt, et amantíssima eórum non próderunt eis. Ipsi sunt testes eórum, quia non vident, neque intélligunt, ut confundántur.
44	10	Quis formávit deum, et scúlptile conflávit ad nihil útile?
44	11	Ecce omnes partícipes ejus confundéntur, fabri enim sunt ex homínibus: convénient omnes, stabunt et pavébunt, et confundéntur simul.
44	12	Faber ferrárius lima operátus est, in prunis et in málleis formávit illud, et operátus est in bráchio fortitúdinis suæ: esúriet et defíciet, non bibet aquam et lasséscet.
44	13	Artifex lignárius exténdit normam, formávit illud in runcína, fecit illud in anguláribus, et in círcino tornávit illud, et fecit imáginem viri quasi speciósum hóminem habitántem in domo.
44	14	Succídit cedros, tulit ílicem, et quercum, quæ stéterat inter ligna saltus: plantávit pinum, quam plúvia nutrívit.
44	15	Et facta est homínibus in focum: sumpsit ex eis, et calefáctus est: et succéndit et coxit panes: de réliquo autem operátus est deum et adorávit: fecit scúlptile, et curvátus est ante illud.
44	16	Médium ejus combússit igni, et de médio ejus carnes comédit: coxit pulméntum, et saturátus est, et calefáctus est, et dixit: Vah, calefáctus sum, vidi focum.
44	17	Réliquum autem ejus deum fecit et scúlptile sibi: curvátur ante illud, et adórat illud, et óbsecrat, dicens: Líbera me, quia deus meus es tu.
44	18	Nesciérunt, neque intellexérunt: oblíti enim sunt ne vídeant óculi eórum, et ne intélligant corde suo.
44	19	Non recógitant in mente sua, neque cognóscunt, neque séntiunt, ut dicant: Medietátem ejus combússi igni, et coxi super carbónes ejus panes: coxi carnes et comédi, et de réliquo ejus idólum fáciam? ante truncum ligni prócidam?
44	20	Pars ejus cinis est: cor insípiens adorávit illud, et non liberábit ánimam suam, neque dicet: Forte mendácium est in déxtera mea.
44	21	Meménto horum Jacob, et Israël, quóniam servus meus es tu: formávi te, servus meus es tu Israël, ne obliviscáris mei.
44	22	Delévi ut nubem iniquitátes tuas, et quasi nébulam peccáta tua: revértere ad me, quóniam redémi te.
44	23	Laudáte cæli, quóniam misericórdiam fecit Dóminus: jubiláte extréma terræ, resonáte montes laudatiónem, saltus et omne lignum ejus: quóniam redémit Dóminus Jacob, et Israël gloriábitur.
44	24	Hæc dicit Dóminus redémptor tuus, et formátor tuus ex útero: Ego sum Dóminus, fáciens ómnia, exténdens cælos solus, stabíliens terram, et nullus mecum.
44	25	Irrita fáciens signa divinórum, et aríolos in furórem vertens: convértens sapiéntes retrórsum, et sciéntiam eórum stultam fáciens.
44	26	Súscitans verbum servi sui, et consílium nuntiórum suórum complens. Qui dico Jerúsalem: Habitáberis: et civitátibus Juda: Ædificabímini, et desérta ejus suscitábo.
44	27	Qui dico profúndo: Desoláre, et flúmina tua arefáciam.
44	28	Qui dico Cyro: Pastor meus es, et omnem voluntátem meam complébis. Qui dico Jerúsalem: Ædificáberis: et templo: Fundáberis.
45	1	Hæc dicit Dóminus christo meo Cyro, cujus apprehéndi déxteram, ut subjíciam ante fáciem ejus gentes, et dorsa regum vertam, et apériam coram eo jánuas, et portæ non claudéntur.
45	2	Ego ante te ibo, et gloriósos terræ humiliábo: portas ǽreas cónteram, et vectes férreos confríngam.
45	3	Et dabo tibi thesáuros abscónditos, et arcána secretórum: ut scias quia ego Dóminus, qui voco nomen tuum, Deus Israël.
45	4	Propter servum meum Jacob, et Israël eléctum meum, et vocávi te nómine tuo: assimilávi te, et non cognovísti me.
45	5	Ego Dóminus, et non est ámplius: extra me non est Deus: accínxi te, et non cognovísti me:
45	6	ut sciant hi, qui ab ortu solis, et qui ab occidénte, quóniam absque me non est. Ego Dóminus, et non est alter,
45	7	formans lucem, et creans ténebras, fáciens pacem, et creans malum: ego Dóminus fáciens ómnia hæc.
45	8	Roráte cæli désuper, et nubes pluant justum: aperiátur terra, et gérminet salvatórem: et justítia oriátur simul: ego Dóminus creávi eum.
45	9	Væ qui contradícit fictóri suo, testa de sámiis terræ: numquid dicet lutum fígulo suo: Quid facis, et opus tuum absque mánibus est?
45	10	Væ qui dicit patri: Quid géneras? et mulíeri: Quid párturis?
45	11	Hæc dicit Dóminus sanctus Israël plastes ejus: Ventúra interrogáte me: super fílios meos, et super opus mánuum meárum mandáte mihi.
45	12	Ego feci terram, et hóminem super eam creávi ego: manus meæ tetendérunt cælos, et omni milítiæ eórum mandávi.
45	13	Ego suscitávi eum ad justítiam, et omnes vias ejus dírigam: ipse ædificábit civitátem meam, et captivitátem meam dimíttet, non in prétio neque in munéribus, dicit Dóminus Deus exercítuum.
45	14	Hæc dicit Dóminus: Labor Ægýpti, et negotiátio Æthiópiæ, et Sábaim viri sublímes ad te transíbunt, et tui erunt: post te ambulábunt, vincti mánicis pergent: et te adorábunt, teque deprecabúntur: Tantum in te est Deus, et non est absque te Deus.
45	15	Vere tu es Deus abscónditus, Deus Israël salvátor.
45	16	Confúsi sunt, et erubuérunt omnes: simul abiérunt in confusiónem fabricatóres errórum.
45	17	Israël salvátus est in Dómino salúte ætérna: non confundémini, et non erubescétis usque in sǽculum sǽculi.
45	18	Quia hæc dicit Dóminus creans cælos, ipse Deus formans terram, et fáciens eam, ipse plastes ejus: non in vanum creávit eam: ut habitarétur, formávit eam: ego Dóminus, et non est álius.
45	19	Non in abscóndito locútus sum, in loco terræ tenebróso: non dixi sémini Jacob: Frustra quǽrite me: ego Dóminus loquens justítiam, annúntians recta.
45	20	Congregámini, et veníte, et accédite simul qui salváti estis ex géntibus: nesciérunt qui levant lignum sculptúræ suæ, et rogant deum non salvántem.
45	21	Annuntiáte, et veníte, et consiliámini simul: quis audítum fecit hoc ab inítio, ex tunc prædíxit illud? numquid non ego Dóminus, et non est ultra Deus absque me? Deus justus, et salvans non est præter me.
45	22	Convertímini ad me, et salvi éritis omnes fines terræ: quia ego Deus, et non est álius.
45	23	In memetípso jurávi, egrediétur de ore meo justítiæ verbum, et non revertétur: quia mihi curvábitur omne genu, et jurábit omnis lingua.
45	24	Ergo in Dómino, dicet, meæ sunt justítiæ et impérium: ad eum vénient, et confundéntur omnes qui repúgnant ei.
45	25	In Dómino justificábitur, et laudábitur omne semen Israël.
46	1	Confráctus est Bel, contrítus est Nabo: facta sunt simulácra eórum béstiis et juméntis, ónera vestra gravi póndere usque ad lassitúdinem.
46	2	Contabuérunt, et contríta sunt simul: non potuérunt salváre portántem, et ánima eórum in captivitátem ibit.
46	3	Audíte me domus Jacob, et omne resíduum domus Israël, qui portámini a meo útero, qui gestámini a mea vulva.
46	4	Usque ad senéctam ego ipse, et usque ad canos ego portábo: ego feci, et ego feram: ego portábo, et salvábo.
46	5	Cui assimilástis me, et adæquástis, et comparástis me, et fecístis símilem?
46	6	Qui confértis aurum de sácculo, et argéntum statéra ponderátis, conducéntes auríficem ut fáciat deum: et prócidunt, et adórant.
46	7	Portant illum in húmeris gestántes, et ponéntes in loco suo, et stabit, ac de loco suo non movébitur: sed et cum clamáverint ad eum, non áudiet: de tribulatióne non salvábit eos.
46	8	Mementóte istud, et confundámini: redíte prævaricatóres ad cor.
46	9	Recordámini prióris sǽculi, quóniam ego sum Deus, et non est ultra Deus, nec est símilis mei.
46	10	Annúntians ab exórdio novíssimum, et ab inítio quæ necdum facta sunt, dicens: Consílium meum stabit, et omnis volúntas mea fiet.
46	11	Vocans ab oriénte avem, et de terra longínqua virum voluntátis meæ: et locútus sum, et addúcam illud: creávi, et fáciam illud.
46	12	Audíte me duro corde, qui longe estis a justítia.
46	13	Prope feci justítiam meam, non elongábitur, et salus mea non morábitur. Dabo in Sion salútem, et in Israël glóriam meam.
47	1	Descénde, sede in púlvere virgo fília Bábylon, sede in terra: non est sólium fíliæ Chaldæórum, quia ultra non vocáberis mollis et ténera.
47	2	Tolle molam, et mole farínam: denúda turpitúdinem tuam: discoóperi húmerum, revéla crura, transi flúmina.
47	3	Revelábitur ignomínia tua, et vidébitur oppróbrium tuum: ultiónem cápiam, et non resístet mihi homo.
47	4	Redémptor noster, Dóminus exercítuum nomen illíus, sanctus Israël.
47	5	Sede tacens, et intra in ténebras fília Chaldæórum: quia non vocáberis ultra dómina regnórum.
47	6	Irátus sum super pópulum meum: contaminávi hereditátem meam, et dedi eos in manu tua: non posuísti eis misericórdias: super senem aggravásti jugum tuum valde.
47	7	Et dixísti: In sempitérnum ero dómina: non posuísti hæc super cor tuum, neque recordáta es novíssimi tui.
47	8	Et nunc audi hæc delicáta, et hábitans confidénter, quæ dicis in corde tuo: Ego sum, et non est præter me ámplius: non sedébo vídua, et ignorábo sterilitátem.
47	9	Vénient tibi duo hæc súbito in die una, sterílitas et vidúitas: univérsa venérunt super te, propter multitúdinem maleficiórum tuórum, et propter durítiam incantatórum tuórum veheméntem.
47	10	Et fidúciam habuísti in malítia tua, et dixísti: Non est qui vídeat me: sapiéntia tua et sciéntia tua hæc decépit te. Et dixísti in corde tuo: Ego sum, et præter me non est áltera.
47	11	Véniet super te malum, et néscies ortum ejus: et írruet super te calámitas, quam non póteris expiáre: véniet super te repénte miséria, quam néscies.
47	12	Sta cum incantatóribus tuis, et cum multitúdine maleficiórum tuórum, in quibus laborásti ab adolescéntia tua, si forte quid prosit tibi, aut si possis fíeri fórtior.
47	13	Defecísti in multitúdine consiliórum tuórum: stent, et salvent te áugures cæli, qui contemplabántur sídera, et supputábant menses, ut ex eis annuntiárent ventúra tibi.
47	14	Ecce facti sunt quasi stípula, ignis combússit eos: non liberábunt ánimam suam de manu flammæ: non sunt prunæ, quibus calefíant, nec focus, ut sédeant ad eum.
47	15	Sic facta sunt tibi in quibuscúmque laboráveras: negotiatóres tui ab adolescéntia tua, unusquísque in via sua erravérunt: non est qui salvet te.
48	1	Audíte hæc domus Jacob, qui vocámini nómine Israël, et de aquis Juda exístis, qui jurátis in nómine Dómini, et Dei Israël recordámini non in veritáte neque in justítia.
48	2	De civitáte enim sancta vocáti sunt, et super Deum Israël constabilíti sunt: Dóminus exercítuum nomen ejus.
48	3	Prióra ex tunc annuntiávi, et ex ore meo exiérunt, et audíta feci ea: repénte operátus sum, et venérunt.
48	4	Scivi enim quia durus es tu, et nervus férreus cervix tua, et frons tua ǽrea.
48	5	Prædíxi tibi ex tunc: ántequam venírent indicávi tibi, ne forte díceres: Idóla mea fecérunt hæc, et sculptília mea, et conflatília mandavérunt ista.
48	6	Quæ audísti, vide ómnia: vos autem, num annuntiástis? Audíta feci tibi nova ex tunc, et conserváta sunt quæ nescis:
48	7	nunc creáta sunt, et non ex tunc: et ante diem, et non audísti ea, ne forte dicas: Ecce ego cognóvi ea.
48	8	Neque audísti, neque cognovísti, neque ex tunc apérta est auris tua: scio enim quia præváricans prævaricáberis, et transgressórem ex útero vocávi te.
48	9	Propter nomen meum longe fáciam furórem meum: et laude mea infrenábo te, ne intéreas.
48	10	Ecce excóxi te, sed non quasi argéntum: elégi te in camíno paupertátis.
48	11	Propter me, propter me fáciam, ut non blasphémer: et glóriam meam álteri non dabo.
48	12	Audi me Jacob, et Israël quem ego voco: ego ipse, ego primus, et ego novíssimus.
48	13	Manus quoque mea fundávit terram, et déxtera mea mensa est cælos: ego vocábo eos, et stabunt simul.
48	14	Congregámini omnes vos, et audíte: quis de eis annuntiávit hæc? Dóminus diléxit eum, fáciet voluntátem suam in Babylóne, et bráchium suum in Chaldǽis.
48	15	Ego ego locútus sum, et vocávi eum: addúxi eum, et dirécta est via ejus.
48	16	Accédite ad me, et audíte hoc: non a princípio in abscóndito locútus sum: ex témpore ántequam fíeret, ibi eram: et nunc Dóminus Deus misit me, et spíritus ejus.
48	17	Hæc dicit Dóminus redémptor tuus sanctus Israël: Ego Dóminus Deus tuus, docens te utília, gubérnans te in via, qua ámbulas.
48	18	Utinam attendísses mandáta mea: facta fuísset sicut flumen pax tua, et justítia tua sicut gúrgites maris:
48	19	et fuísset quasi aréna semen tuum, et stirps úteri tui ut lapílli ejus: non interísset, et non fuísset attrítum nomen ejus a fácie mea.
48	20	Egredímini de Babylóne, fúgite a Chaldǽis, in voce exsultatiónis annuntiáte: audítum fácite hoc, et efférte illud usque ad extréma terræ. Dícite: Redémit Dóminus servum suum Jacob.
48	21	Non sitiérunt in desérto, cum edúceret eos: aquam de petra prodúxit eis, et scidit petram, et fluxérunt aquæ.
48	22	Non est pax ímpiis, dicit Dóminus.
49	1	Audíte ínsulæ, et atténdite pópuli de longe: Dóminus ab útero vocávit me, de ventre matris meæ recordátus est nóminis mei.
49	2	Et pósuit os meum quasi gládium acútum, in umbra manus suæ protéxit me, et pósuit me sicut sagíttam eléctam: in pháretra sua abscóndit me.
49	3	Et dixit mihi: Servus meus es tu Israël, quia in te gloriábor.
49	4	Et ego dixi: In vácuum laborávi, sine causa et vane fortitúdinem meam consúmpsi: ergo judícium meum cum Dómino, et opus meum cum Deo meo.
49	5	Et nunc dicit Dóminus, formans me ex útero servum sibi, ut redúcam Jacob ad eum, et Israël non congregábitur: et glorificátus sum in óculis Dómini, et Deus meus factus est fortitúdo mea.
49	6	Et dixit: Parum est ut sis mihi servus ad suscitándas tribus Jacob, et fæces Israël converténdas: ecce dedi te in lucem géntium, ut sis salus mea usque ad extrémum terræ.
49	7	Hæc dicit Dóminus redémptor Israël, sanctus ejus, ad contemptíbilem ánimam, ad abominátam gentem, ad servum dominórum: Reges vidébunt, et consúrgent príncipes, et adorábunt propter Dóminum, quia fidélis est, et sanctum Israël qui elégit te.
49	8	Hæc dicit Dóminus: In témpore plácito exaudívi te, et in die salútis auxiliátus sum tui: et servávi te, et dedi te in fœdus pópuli, ut suscitáres terram, et possidéres hereditátes dissipátas:
49	9	ut díceres his, qui vincti sunt: Exíte: et his, qui in ténebris: Revelámini. Super vias pascéntur, et in ómnibus planis páscua eórum.
49	10	Non esúrient neque sítient, et non percútiet eos æstus et sol, quia miserátor eórum reget eos, et ad fontes aquárum potábit eos.
49	11	Et ponam omnes montes meos in viam, et sémitæ meæ exaltabúntur.
49	12	Ecce isti de longe vénient, et ecce illi ab aquilóne et mari, et isti de terra austráli.
49	13	Laudáte cæli, et exsúlta terra, jubiláte montes laudem: quia consolátus est Dóminus pópulum suum, et páuperum suórum miserébitur.
49	14	Et dixit Sion: Derelíquit me Dóminus, et Dóminus oblítus est mei.
49	15	Numquid oblivísci potest múlier infántem suum, ut non misereátur fílio úteri sui? Etsi illa oblíta fúerit, ego tamen non oblivíscar tui.
49	16	Ecce in mánibus meis descrípsi te: muri tui coram óculis meis semper.
49	17	Venérunt structóres tui: destruéntes te et dissipántes a te exíbunt.
49	18	Leva in circúitu óculos tuos, et vide: omnes isti congregáti sunt, venérunt tibi. Vivo ego, dicit Dóminus, quia ómnibus his velut ornaménto vestiéris, et circúmdabis tibi eos quasi sponsa.
49	19	Quia desérta tua, et solitúdines tuæ, et terra ruínæ tuæ, nunc angústa erunt præ habitatóribus: et longe fugabúntur qui absorbébant te.
49	20	Adhuc dicent in áuribus tuis fílii sterilitátis tuæ: Angústus est mihi locus, fac spátium mihi, ut hábitem.
49	21	Et dices in corde tuo: Quis génuit mihi istos? ego stérilis, et non páriens, transmigráta, et captíva: et istos quis enutrívit? ego destitúta et sola: et isti ubi erant?
49	22	Hæc dicit Dóminus Deus: Ecce levábo ad gentes manum meam, et ad pópulos exaltábo signum meum: et áfferent fílios tuos in ulnis, et fílias tuas super húmeros portábunt.
49	23	Et erunt reges nutrítii tui, et regínæ nutríces tuæ: vultu in terram demísso adorábunt te, et púlverem pedum tuórum lingent. Et scies quia ego Dóminus, super quo non confundéntur qui exspéctant eum.
49	24	Numquid tollétur a forti præda? aut quod captum fúerit a robústo, salvum esse póterit?
49	25	Quia hæc dicit Dóminus: Equidem, et captívitas a forti tollétur, et quod ablátum fúerit a robústo, salvábitur. Eos vero, qui judicavérunt te, ego judicábo, et fílios tuos ego salvábo.
49	26	Et cibábo hostes tuos cárnibus suis, et quasi musto, sánguine suo inebriabúntur: et sciet omnis caro, quia ego Dóminus salvans te, et redémptor tuus fortis Jacob.
50	1	Hæc dicit Dóminus: Quis est hic liber repúdii matris vestræ, quo dimísi eam? aut quis est créditor meus, cui véndidi vos? Ecce in iniquitátibus vestris vénditi estis, et in sceléribus vestris dimísi matrem vestram.
50	2	Quia veni, et non erat vir: vocávi, et non erat qui audíret. Numquid abbreviáta et párvula facta est manus mea, ut non possim redímere? aut non est in me virtus ad liberándum? Ecce in increpatióne mea desértum fáciam mare, ponam flúmina in siccum: computréscent pisces sine aqua, et moriéntur in siti.
50	3	Induam cælos ténebris, et saccum ponam operiméntum eórum.
50	4	Dóminus dedit mihi linguam erudítam, ut sciam sustentáre eum qui lassus est verbo: érigit mane, mane érigit mihi aurem, ut áudiam quasi magístrum.
50	5	Dóminus Deus apéruit mihi aurem, ego autem non contradíco: retrórsum non ábii.
50	6	Corpus meum dedi percutiéntibus, et genas meas velléntibus: fáciem meam non avérti ab increpántibus, et conspuéntibus in me.
50	7	Dóminus Deus auxiliátor meus, ídeo non sum confúsus: ídeo pósui fáciem meam ut petram duríssimam, et scio quóniam non confúndar.
50	8	Juxta est qui justíficat me, quis contradícet mihi? stemus simul: quis est adversárius meus? accédat ad me.
50	9	Ecce Dóminus Deus auxiliátor meus: quis est qui condémnet me? Ecce omnes quasi vestiméntum conteréntur: tínea cómedet eos.
50	10	Quis ex vobis timens Dóminum, áudiens vocem servi sui? qui ambulávit in ténebris, et non est lumen ei, speret in nómine Dómini, et innitátur super Deum suum.
50	11	Ecce vos omnes accendéntes ignem, accíncti flammis, ambuláte in lúmine ignis vestri, et in flammis, quas succendístis: de manu mea factum est hoc vobis, in dolóribus dormiétis.
51	1	Audíte me qui sequímini quod justum est, et quǽritis Dóminum: atténdite ad petram unde excísi estis, et ad cavérnam laci, de qua præcísi estis.
51	2	Atténdite ad Abraham patrem vestrum, et ad Saram, quæ péperit vos: quia unum vocávi eum, et benedíxi ei, et multiplicávi eum.
51	3	Consolábitur ergo Dóminus Sion, et consolábitur omnes ruínas ejus: et ponet desértum ejus quasi delícias, et solitúdinem ejus quasi hortum Dómini. Gáudium et lætítia inveniétur in ea, gratiárum áctio et vox laudis.
51	4	Atténdite ad me pópule meus, et tribus mea me audíte: quia lex a me éxiet, et judícium meum in lucem populórum requiéscet.
51	5	Prope est justus meus, egréssus est salvátor meus, et bráchia mea pópulos judicábunt: me ínsulæ exspectábunt, et bráchium meum sustinébunt.
51	6	Leváte in cælum óculos vestros, et vidéte sub terra deórsum: quia cæli sicut fumus liquéscent, et terra sicut vestiméntum atterétur, et habitatóres ejus sicut hæc interíbunt: salus autem mea in sempitérnum erit, et justítia mea non defíciet.
51	7	Audíte me qui scitis justum, pópulus meus lex mea in corde eórum: nolíte timére oppróbrium hóminum, et blasphémias eórum ne metuátis.
51	8	Sicut enim vestiméntum, sic cómedet eos vermis, et sicut lanam, sic devorábit eos tínea: salus autem mea in sempitérnum erit, et justítia mea in generatiónes generatiónum.
51	9	Consúrge, consúrge, indúere fortitúdinem bráchium Dómini: consúrge sicut in diébus antíquis, in generatiónibus sæculórum. Numquid non tu percussísti supérbum, vulnerásti dracónem?
51	10	Numquid non tu siccásti mare, aquam abýssi veheméntis: qui posuísti profúndum maris viam, ut transírent liberáti?
51	11	Et nunc qui redémpti sunt a Dómino, reverténtur, et vénient in Sion laudántes, et lætítia sempitérna super cápita eórum, gáudium et lætítiam tenébunt, fúgiet dolor et gémitus.
51	12	Ego, ego ipse consolábor vos: quis tu ut timéres ab hómine mortáli, et a fílio hóminis, qui quasi fœnum ita aréscet?
51	13	Et oblítus es Dómini factóris tui, qui teténdit cælos et fundávit terram: et formidásti júgiter tota die a fácie furóris ejus, qui te tribulábat, et paráverat ad perdéndum: ubi nunc est furor tribulántis?
51	14	Cito véniet grádiens ad aperiéndum, et non interfíciet usque ad interneciónem, nec defíciet panis ejus.
51	15	Ego autem sum Dóminus Deus tuus, qui contúrbo mare, et intuméscunt fluctus ejus: Dóminus exercítuum nomen meum.
51	16	Pósui verba mea in ore tuo, et in umbra manus meæ protéxi te, ut plantes cælos, et fundes terram, et dicas ad Sion: Pópulus meus es tu.
51	17	Eleváre, eleváre, consúrge Jerúsalem, quæ bibísti de manu Dómini cálicem iræ ejus: usque ad fundum cálicis sopóris bibísti, et potásti usque ad fæces.
51	18	Non est qui susténtet eam ex ómnibus fíliis, quos génuit: et non est qui apprehéndat manum ejus ex ómnibus fíliis, quos enutrívit.
51	19	Duo sunt quæ occurrérunt tibi: quis contristábitur super te? Vástitas, et contrítio, et fames, et gládius: quis consolábitur te?
51	20	Fílii tui projécti sunt, dormiérunt in cápite ómnium viárum, sicut oryx illaqueátus: pleni indignatióne Dómini, increpatióne Dei tui.
51	21	Idcírco audi hoc paupércula, et ébria non a vino.
51	22	Hæc dicit dominátor tuus Dóminus, et Deus tuus, qui pugnábit pro pópulo suo: Ecce tuli de manu tua cálicem sopóris, fundum cálicis indignatiónis meæ, non adjícies ut bibas illum ultra.
51	23	Et ponam illum in manu eórum, qui te humiliavérunt, et dixérunt ánimæ tuæ: Incurváre, ut transeámus: et posuísti ut terram corpus tuum, et quasi viam transeúntibus.
52	1	Consúrge, consúrge, indúere fortitúdine tua Sion, indúere vestiméntis glóriæ tuæ Jerúsalem cívitas sancti: quia non adjíciet ultra ut pertránseat per te incircumcísus et immúndus.
52	2	Excútere de púlvere, consúrge, sede Jerúsalem: solve víncula colli tui captíva fília Sion.
52	3	Quia hæc dicit Dóminus: Gratis venúmdati estis, et sine argénto redimémini.
52	4	Quia hæc dicit Dóminus Deus: In Ægýptum descéndit pópulus meus in princípio, ut colónus esset ibi: et Assur absque ulla causa calumniátus est eum.
52	5	Et nunc quid mihi est hic, dicit Dóminus, quóniam ablátus est pópulus meus gratis? Dominatóres ejus iníque agunt, dicit Dóminus, et júgiter tota die nomen meum blasphemátur.
52	6	Propter hoc sciet pópulus meus nomen meum in die illa: quia ego ipse qui loquébar, ecce adsum.
52	7	Quam pulchri super montes pedes annuntiántis et prædicántis pacem: annuntiántis bonum, prædicántis salútem, dicéntis Sion: Regnábit Deus tuus!
52	8	Vox speculatórum tuórum: levavérunt vocem, simul laudábunt: quia óculo ad óculum vidébunt cum convérterit Dóminus Sion.
52	9	Gaudéte, et laudáte simul desérta Jerúsalem: quia consolátus est Dóminus pópulum suum, redémit Jerúsalem.
52	10	Parávit Dóminus bráchium sanctum suum in óculis ómnium géntium: et vidébunt omnes fines terræ salutáre Dei nostri.
52	11	Recédite, recédite, exíte inde, pollútum nolíte tángere: exíte de médio ejus, mundámini qui fertis vasa Dómini.
52	12	Quóniam non in tumúltu exíbitis, nec in fuga properábitis: præcédet enim vos Dóminus, et congregábit vos Deus Israël.
52	13	Ecce intélliget servus meus, exaltábitur, et elevábitur, et sublímis erit valde.
52	14	Sicut obstupuérunt super te multi, sic inglórius erit inter viros aspéctus ejus, et forma ejus inter fílios hóminum.
52	15	Iste aspérget gentes multas, super ipsum continébunt reges os suum: quia quibus non est narrátum de eo, vidérunt: et qui non audiérunt, contempláti sunt.
53	1	Quis crédidit audítui nostro? et bráchium Dómini cui revelátum est?
53	2	Et ascéndet sicut virgúltum coram eo, et sicut radix de terra sitiénti: non est spécies ei, neque decor: et vídimus eum, et non erat aspéctus, et desiderávimus eum:
53	3	despéctum, et novíssimum virórum, virum dolórum, et sciéntem infirmitátem: et quasi abscónditus vultus ejus et despéctus, unde nec reputávimus eum.
53	4	Vere languóres nostros ipse tulit, et dolóres nostros ipse portávit: et nos putávimus eum quasi leprósum, et percússum a Deo et humiliátum.
53	5	Ipse autem vulnerátus est propter iniquitátes nostras: attrítus est propter scélera nostra: disciplína pacis nostræ super eum, et livóre ejus sanáti sumus.
53	6	Omnes nos quasi oves errávimus, unusquísque in viam suam declinávit: et pósuit Dóminus in eo iniquitátem ómnium nostrum.
53	7	Oblátus est quia ipse vóluit, et non apéruit os suum: sicut ovis ad occisiónem ducétur, et quasi agnus coram tondénte se obmutéscet, et non apériet os suum.
53	8	De angústia, et de judício sublátus est: generatiónem ejus quis enarrábit? quia abscíssus est de terra vivéntium: propter scelus pópuli mei percússi eum.
53	9	Et dabit ímpios pro sepultúra, et dívitem pro morte sua, eo quod iniquitátem non fécerit, neque dolus fúerit in ore ejus.
53	10	Et Dóminus vóluit contérere eum in infirmitáte. Si posúerit pro peccáto ánimam suam, vidébit semen longǽvum, et volúntas Dómini in manu ejus dirigétur.
53	11	Pro eo quod laborávit ánima ejus, vidébit et saturábitur. In sciéntia sua justificábit ipse justus servus meus multos, et iniquitátes eórum ipse portábit.
53	12	Ideo dispértiam ei plúrimos, et fórtium dívidet spólia, pro eo quod trádidit in mortem ánimam suam, et cum scelerátis reputátus est, et ipse peccáta multórum tulit, et pro transgressóribus rogávit.
54	1	Lauda stérilis quæ non paris: decánta laudem, et hinni quæ non pariébas: quóniam multi fílii desértæ magis quam ejus, quæ habet virum, dicit Dóminus.
54	2	Diláta locum tentórii tui, et pelles tabernaculórum tuórum exténde, ne parcas: longos fac funículos tuos, et clavos tuos consólida.
54	3	Ad déxteram enim, et ad lævam penetrábis, et semen tuum gentes hereditábit, et civitátes desértas inhabitábit.
54	4	Noli timére, quia non confundéris, neque erubésces: non enim te pudébit, quia confusiónis adolescéntiæ tuæ obliviscéris, et oppróbrii viduitátis tuæ non recordáberis ámplius.
54	5	Quia dominábitur tui qui fecit te, Dóminus exercítuum nomen ejus: et redémptor tuus sanctus Israël, Deus omnis terræ vocábitur.
54	6	Quia ut mulíerem derelíctam et mœréntem spíritu vocávit te Dóminus, et uxórem ab adolescéntia abjéctam, dixit Deus tuus.
54	7	Ad punctum in módico derelíqui te, et in miseratiónibus magnis congregábo te.
54	8	In moménto indignatiónis abscóndi fáciem meam parúmper a te, et in misericórdia sempitérna misértus sum tui: dixit redémptor tuus Dóminus.
54	9	Sicut in diébus Noë istud mihi est, cui jurávi ne indúcerem aquas Noë ultra super terram: sic jurávi ut non iráscar tibi, et non íncrepem te.
54	10	Montes enim commovebúntur, et colles contremíscent: misericórdia autem mea non recédet a te, et fœdus pacis meæ non movébitur: dixit miserátor tuus Dóminus.
54	11	Paupércula tempestáte convúlsa, absque ulla consolatióne. Ecce ego sternam per órdinem lápides tuos, et fundábo te in sapphíris,
54	12	et ponam jáspidem propugnácula tua, et portas tuas in lápides sculptos, et omnes términos tuos in lápides desiderábiles:
54	13	univérsos fílios tuos doctos a Dómino: et multitúdinem pacis fíliis tuis.
54	14	Et in justítia fundáberis: recéde procul a calúmnia, quia non timébis: et a pavóre, quia non appropinquábit tibi.
54	15	Ecce áccola véniet, qui non erat mecum, ádvena quondam tuus adjungétur tibi.
54	16	Ecce ego creávi fabrum sufflántem in igne prunas, et proferéntem vas in opus suum: et ego creávi interfectórem ad disperdéndum.
54	17	Omne vas, quod fictum est contra te, non dirigétur: et omnem linguam resisténtem tibi in judício, judicábis. Hæc est heréditas servórum Dómini, et justítia eórum apud me, dicit Dóminus.
55	1	Omnes sitiéntes veníte ad aquas: et qui non habétis argéntum, properáte, émite, et comédite: veníte, émite absque argénto et absque ulla commutatióne vinum et lac.
55	2	Quare appénditis argéntum non in pánibus, et labórem vestrum non in saturitáte? Audíte audiéntes me, et comédite bonum, et delectábitur in crassitúdine ánima vestra.
55	3	Inclináte aurem vestram, et veníte ad me: audíte, et vivet ánima vestra, et fériam vobíscum pactum sempitérnum, misericórdias David fidéles.
55	4	Ecce testem pópulis dedi eum, ducem ac præceptórem géntibus.
55	5	Ecce gentem, quam nesciébas, vocábis: et gentes, quæ te non cognovérunt, ad te current propter Dóminum Deum tuum, et sanctum Israël, quia glorificávit te.
55	6	Quǽrite Dóminum, dum inveníri potest: invocáte eum, dum prope est.
55	7	Derelínquat ímpius viam suam, et vir iníquus cogitatiónes suas, et revertátur ad Dóminum, et miserébitur ejus, et ad Deum nostrum: quóniam multus est ad ignoscéndum.
55	8	Non enim cogitatiónes meæ cogitatiónes vestræ, neque viæ vestræ viæ meæ, dicit Dóminus.
55	9	Quia sicut exaltántur cæli a terra, sic exaltátæ sunt viæ meæ a viis vestris, et cogitatiónes meæ a cogitatiónibus vestris.
55	10	Et quómodo descéndit imber et nix de cælo, et illuc ultra non revértitur, sed inébriat terram, et infúndit eam, et germináre eam facit, et dat semen serénti, et panem comedénti:
55	11	sic erit verbum meum, quod egrediétur de ore meo: non revertétur ad me vácuum, sed fáciet quæcúmque vólui, et prosperábitur in his, ad quæ misi illud.
55	12	Quia in lætítia egrediémini, et in pace deducémini: montes et colles cantábunt coram vobis laudem, et ómnia ligna regiónis plaudent manu.
55	13	Pro saliúnca ascéndet ábies, et pro urtíca crescet myrtus: et erit Dóminus nominátus in signum ætérnum, quod non auferétur.
56	1	Hæc dicit Dóminus: Custodíte judícium, et fácite justítiam, quia juxta est salus mea ut véniat, et justítia mea ut revelétur.
56	2	Beátus vir, qui facit hoc, et fílius hóminis, qui apprehéndet istud: custódiens sábbatum ne pólluat illud, custódiens manus suas ne fáciat omne malum.
56	3	Et non dicat fílius ádvenæ qui adhǽret Dómino, dicens: Separatióne dívidet me Dóminus a pópulo suo: et non dicat eunúchus: Ecce ego lignum áridum.
56	4	Quia hæc dicit Dóminus eunúchis: Qui custodíerint sábbata mea, et elégerint quæ ego vólui, et tenúerint fœdus meum,
56	5	dabo eis in domo mea et in muris meis locum, et nomen mélius a fíliis et filiábus: nomen sempitérnum dabo eis, quod non períbit.
56	6	Et fílios ádvenæ, qui adhǽrent Dómino, ut colant eum, et díligant nomen ejus, ut sint ei in servos: omnem custodiéntem sábbatum ne pólluat illud, et tenéntem fœdus meum:
56	7	addúcam eos in montem sanctum meum, et lætificábo eos in domo oratiónis meæ: holocáusta eórum, et víctimæ eórum placébunt mihi super altári meo: quia domus mea domus oratiónis vocábitur cunctis pópulis.
56	8	Ait Dóminus Deus, qui cóngregat dispérsos Israël: Adhuc congregábo ad eum congregátos ejus.
56	9	Omnes béstiæ agri veníte ad devorándum, univérsæ béstiæ saltus.
56	10	Speculatóres ejus cæci omnes: nesciérunt univérsi: canes muti non valéntes latráre, vidéntes vana, dormiéntes, et amántes sómnia.
56	11	Et canes imprudentíssimi nesciérunt saturitátem: ipsi pastóres ignoravérunt intelligéntiam: omnes in viam suam declinavérunt, unusquísque ad avarítiam suam, a summo usque ad novíssimum.
56	12	Veníte, sumámus vinum, et impleámur ebrietáte: et erit sicut hódie, sic et cras, et multo ámplius.
57	1	Justus perit, et non est qui recógitet in corde suo: et viri misericórdiæ colligúntur, quia non est qui intélligat: a fácie enim malítiæ colléctus est justus.
57	2	Véniat pax: requiéscat in cubíli suo qui ambulávit in directióne sua.
57	3	Vos autem accédite huc fílii auguratrícis: semen adúlteri, et fornicáriæ.
57	4	Super quem lusístis? super quem dilatástis os, et ejecístis linguam? numquid non vos fílii scelésti, semen mendax?
57	5	Qui consolámini in diis subter omne lignum frondósum, immolántes párvulos in torréntibus, subter eminéntes petras?
57	6	In pártibus torréntis pars tua, hæc est sors tua: et ipsis effudísti libámen, obtulísti sacrifícium: numquid super his non indignábor?
57	7	Super montem excélsum et sublímem posuísti cubíle tuum, et illuc ascendísti ut immoláres hóstias.
57	8	Et post óstium, et retro postem posuísti memoriále tuum. Quia juxta me discooperuísti, et suscepísti adúlterum, dilatásti cubíle tuum, et pepigísti cum eis fœdus: dilexísti stratum eórum manu apérta.
57	9	Et ornásti te regi unguénto, et multiplicásti pigménta tua. Misísti legátos tuos procul, et humiliáta es usque ad ínferos.
57	10	In multitúdine viæ tuæ laborásti: non dixísti: Quiéscam: vitam manus tuæ invenísti, proptérea non rogásti.
57	11	Pro quo sollícita timuísti, quia mentíta es, et mei non es recordáta, neque cogitásti in corde tuo? quia ego tacens et quasi non videns, et mei oblíta es.
57	12	Ego annuntiábo justítiam tuam, et ópera tua non próderunt tibi.
57	13	Cum clamáveris, líberent te congregáti tui, et omnes eos áuferet ventus, tollet aura. Qui autem fidúciam habet mei, hereditábit terram, et possidébit montem sanctum meum.
57	14	Et dicam: Viam fácite, præbéte iter: declináte de sémita, auférte offendícula de via pópuli mei.
57	15	Quia hæc dicit Excélsus, et sublímis hábitans æternitátem, et sanctum nomen ejus: in excélso et in sancto hábitans, et cum contríto et húmili spíritu: ut vivíficet spíritum humílium, et vivíficet cor contritórum.
57	16	Non enim in sempitérnum litigábo, neque usque ad finem iráscar: quia spíritus a fácie mea egrediétur, et flatus ego fáciam.
57	17	Propter iniquitátem avarítiæ ejus irátus sum, et percússi eum: abscóndi a te fáciem meam, et indignátus sum: et ábiit vagus in via cordis sui.
57	18	Vias ejus vidi, et sanávi eum: et redúxi eum, et réddidi consolatiónes ipsi, et lugéntibus ejus.
57	19	Creávi fructum labiórum pacem, pacem ei, qui longe est, et qui prope, dixit Dóminus, et sanávi eum.
57	20	Impii autem quasi mare fervens, quod quiéscere non potest, et redúndant fluctus ejus in conculcatiónem et lutum.
57	21	Non est pax ímpiis, dicit Dóminus Deus.
58	1	Clama, ne cesses, quasi tuba exálta vocem tuam, et annúntia pópulo meo scélera eórum, et dómui Jacob peccáta eórum.
58	2	Me étenim de die in diem quærunt, et scire vias meas volunt: quasi gens, quæ justítiam fécerit, et judícium Dei sui non derelíquerit: rogant me judícia justítiæ: appropinquáre Deo volunt.
58	3	Quare jejunávimus, et non aspexísti: humiliávimus ánimas nostras, et nescísti? Ecce in die jejúnii vestri invenítur volúntas vestra, et omnes debitóres vestros repétitis.
58	4	Ecce ad lites et contentiónes jejunátis, et percútitis pugno ímpie. Nolíte jejunáre sicut usque ad hanc diem, ut audiátur in excélso clamor vester.
58	5	Numquid tale est jejúnium quod elégi, per diem afflígere hóminem ánimam suam? numquid contorquére quasi círculum caput suum, et saccum et cínerem stérnere? numquid istud vocábis jejúnium, et diem acceptábilem Dómino?
58	6	Nonne hoc est magis jejúnium, quod elégi? dissólve colligatiónes impietátis, solve fascículos depriméntes, dimítte eos, qui confrácti sunt, líberos, et omne onus dirúmpe.
58	7	Frange esuriénti panem tuum, et egénos vagósque induc in domum tuam: cum víderis nudum, óperi eum, et carnem tuam ne despéxeris.
58	8	Tunc erúmpet quasi mane lumen tuum, et sánitas tua cítius oriétur, et anteíbit fáciem tuam justítia tua, et glória Dómini cólliget te.
58	9	Tunc invocábis, et Dóminus exáudiet: clamábis, et dicet: Ecce adsum: si abstúleris de médio tui caténam, et desíeris exténdere dígitum, et loqui quod non prodest.
58	10	Cum effúderis esuriénti ánimam tuam, et ánimam afflíctam repléveris, oriétur in ténebris lux tua, et ténebræ tuæ erunt sicut merídies.
58	11	Et réquiem tibi dabit Dóminus semper, et implébit splendóribus ánimam tuam, et ossa tua liberábit: et eris quasi hortus irríguus, et sicut fons aquárum cujus non defícient aquæ.
58	12	Et ædificabúntur in te desérta sæculórum, fundaménta generatiónis et generatiónis suscitábis: et vocáberis ædificátor sépium, avértens sémitas in quiétem.
58	13	Si avérteris a sábbato pedem tuum, fácere voluntátem tuam in die sancto meo, et vocáveris sábbatum delicátum, et sanctum Dómini gloriósum, et glorificáveris eum dum non facis vias tuas, et non invenítur volúntas tua, ut loquáris sermónem:
58	14	tunc delectáberis super Dómino, et sustóllam te super altitúdines terræ, et cibábo te hereditáte Jacob patris tui: os enim Dómini locútum est.
59	1	Ecce non est abbreviáta manus Dómini, ut salváre néqueat, neque aggraváta est auris ejus, ut non exáudiat:
59	2	sed iniquitátes vestræ divisérunt inter vos et Deum vestrum, et peccáta vestra abscondérunt fáciem ejus a vobis, ne exaudíret.
59	3	Manus enim vestræ pollútæ sunt sánguine, et dígiti vestri iniquitáte: lábia vestra locúta sunt mendácium, et lingua vestra iniquitátem fatur.
59	4	Non est qui ínvocet justítiam, neque est qui júdicet vere: sed confídunt in níhilo, et loquúntur vanitátes: concepérunt labórem, et peperérunt iniquitátem.
59	5	Ova áspidum rupérunt, et telas aráneæ texuérunt: qui coméderit de ovis eórum, moriétur: et quod confótum est, erúmpet in régulum.
59	6	Telæ eórum non erunt in vestiméntum, neque operiéntur opéribus suis: ópera eórum ópera inutília, et opus iniquitátis in mánibus eórum.
59	7	Pedes eórum ad malum currunt, et festínant ut effúndant sánguinem innocéntem: cogitatiónes eórum cogitatiónes inútiles: vástitas et contrítio in viis eórum.
59	8	Viam pacis nesciérunt, et non est judícium in gréssibus eórum: sémitæ eórum incurvátæ sunt eis: omnis qui calcat in eis, ignórat pacem.
59	9	Propter hoc elongátum est judícium a nobis, et non apprehéndet nos justítia: exspectávimus lucem, et ecce ténebræ: splendórem, et in ténebris ambulávimus.
59	10	Palpávimus sicut cæci paríetem, et quasi absque óculis attrectávimus: impégimus merídie quasi in ténebris, in caliginósis quasi mórtui.
59	11	Rugiémus quasi ursi omnes, et quasi colúmbæ meditántes gemémus: exspectávimus judícium, et non est: salútem, et elongáta est a nobis.
59	12	Multiplicátæ sunt enim iniquitátes nostræ coram te, et peccáta nostra respondérunt nobis: quia scélera nostra nobíscum, et iniquitátes nostras cognóvimus,
59	13	peccáre et mentíri contra Dóminum, et avérsi sumus ne irémus post tergum Dei nostri, ut loquerémur calúmniam et transgressiónem: concépimus, et locúti sumus de corde verba mendácii.
59	14	Et convérsum est retrórsum judícium, et justítia longe stetit: quia córruit in platéa véritas, et ǽquitas non pótuit íngredi.
59	15	Et facta est véritas in obliviónem: et qui recéssit a malo, prædæ pátuit: et vidit Dóminus, et malum appáruit in óculis ejus, quia non est judícium.
59	16	Et vidit quia non est vir: et aporiátus est, quia non est qui occúrrat: et salvávit sibi bráchium suum, et justítia ejus ipsa confirmávit eum.
59	17	Indútus est justítia ut loríca, et gálea salútis in cápite ejus: indútus est vestiméntis ultiónis, et opértus est quasi pállio zeli.
59	18	Sicut ad vindíctam quasi ad retributiónem indignatiónis hóstibus suis, et vicissitúdinem inimícis suis: ínsulis vicem reddet.
59	19	Et timébunt qui ab occidénte, nomen Dómini: et qui ab ortu solis, glóriam ejus: cum vénerit quasi flúvius violéntus, quem spíritus Dómini cogit:
59	20	et vénerit Sion redémptor, et eis qui rédeunt ab iniquitáte in Jacob, dicit Dóminus.
59	21	Hoc fœdus meum cum eis, dicit Dóminus: Spíritus meus, qui est in te, et verba mea, quæ pósui in ore tuo, non recédent de ore tuo, et de ore séminis tui, et de ore séminis séminis tui, dicit Dóminus, ámodo et usque in sempitérnum.
60	1	Surge illumináre Jerúsalem: quia venit lumen tuum, et glória Dómini super te orta est.
60	2	Quia ecce ténebræ opérient terram, et calígo pópulos: super te autem oriétur Dóminus, et glória ejus in te vidébitur.
60	3	Et ambulábunt gentes in lúmine tuo, et reges in splendóre ortus tui.
60	4	Leva in circúitu óculos tuos, et vide: omnes isti congregáti sunt, venérunt tibi: fílii tui de longe vénient, et fíliæ tuæ de látere surgent.
60	5	Tunc vidébis, et áfflues, mirábitur et dilatábitur cor tuum, quando convérsa fúerit ad te multitúdo maris, fortitúdo géntium vénerit tibi.
60	6	Inundátio camelórum opériet te, dromedárii Mádian et Epha: omnes de Saba vénient, aurum et thus deferéntes, et laudem Dómino annuntiántes.
60	7	Omne pecus Cedar congregábitur tibi, aríetes Nábajoth ministrábunt tibi: offeréntur super placábili altári meo, et domum majestátis meæ glorificábo.
60	8	Qui sunt isti, qui ut nubes volant, et quasi colúmbæ ad fenéstras suas?
60	9	Me enim ínsulæ exspéctant, et naves maris in princípio, ut addúcam fílios tuos de longe: argéntum eórum, et aurum eórum cum eis, nómini Dómini Dei tui, et sancto Israël, quia glorificávit te.
60	10	Et ædificábunt fílii peregrinórum muros tuos, et reges eórum ministrábunt tibi: in indignatióne enim mea percússi te, et in reconciliatióne mea misértus sum tui.
60	11	Et aperiéntur portæ tuæ júgiter: die ac nocte non claudéntur, ut afferátur ad te fortitúdo géntium, et reges eárum adducántur.
60	12	Gens enim et regnum, quod non servíerit tibi, períbit: et gentes solitúdine vastabúntur.
60	13	Glória Líbani ad te véniet, ábies et buxus, et pinus simul, ad ornándum locum sanctificatiónis meæ: et locum pedum meórum glorificábo.
60	14	Et vénient ad te curvi fílii eórum, qui humiliavérunt te, et adorábunt vestígia pedum tuórum omnes, qui detrahébant tibi, et vocábunt te Civitátem Dómini, Sion sancti Israël.
60	15	Pro eo quod fuísti derelícta, et ódio hábita, et non erat qui per te transíret, ponam te in supérbiam sæculórum, gáudium in generatiónem et generatiónem:
60	16	et suges lac géntium, et mamílla regum lactáberis: et scies quia ego Dóminus salvans te, et redémptor tuus fortis Jacob.
60	17	Pro ære áfferam aurum, et pro ferro áfferam argéntum, et pro lignis æs, et pro lapídibus ferrum: et ponam visitatiónem tuam pacem, et præpósitos tuos justítiam.
60	18	Non audiétur ultra iníquitas in terra tua, vástitas et contrítio in términis tuis, et occupábit salus muros tuos, et portas tuas laudátio.
60	19	Non erit tibi ámplius sol ad lucéndum per diem, nec splendor lunæ illuminábit te: sed erit tibi Dóminus in lucem sempitérnam, et Deus tuus in glóriam tuam.
60	20	Non óccidet ultra sol tuus, et luna tua non minuétur: quia erit tibi Dóminus in lucem sempitérnam, et complebúntur dies luctus tui.
60	21	Pópulus autem tuus omnes justi, in perpétuum hereditábunt terram, germen plantatiónis meæ, opus manus meæ ad glorificándum.
60	22	Mínimus erit in mille, et párvulus in gentem fortíssimam: ego Dóminus in témpore ejus súbito fáciam istud.
61	1	Spíritus Dómini super me, eo quod únxerit Dóminus me: ad annuntiándum mansuétis misit me, ut medérer contrítis corde, et prædicárem captívis indulgéntiam, et clausis apertiónem:
61	2	ut prædicárem annum placábilem Dómino, et diem ultiónis Deo nostro: ut consolárer omnes lugéntes:
61	3	ut pónerem lugéntibus Sion: et darem eis corónam pro cínere, óleum gáudii pro luctu, pállium laudis pro spíritu mœróris: et vocabúntur in ea fortes justítiæ, plantátio Dómini ad glorificándum.
61	4	Et ædificábunt desérta a sǽculo, et ruínas antíquas érigent, et instaurábunt civitátes desértas, dissipátas in generatiónem et generatiónem.
61	5	Et stabunt aliéni, et pascent pécora vestra: et fílii peregrinórum agrícolæ et vinitóres vestri erunt.
61	6	Vos autem sacerdótes Dómini vocabímini: Minístri Dei nostri, dicétur vobis: fortitúdinem géntium comedétis, et in glória eárum superbiétis.
61	7	Pro confusióne vestra dúplici et rubóre, laudábunt partem suam: propter hoc in terra sua duplícia possidébunt, lætítia sempitérna erit eis.
61	8	Quia ego Dóminus díligens judícium, et ódio habens rapínam in holocáusto: et dabo opus eórum in veritáte, et fœdus perpétuum fériam eis.
61	9	Et scient in géntibus semen eórum, et germen eórum in médio populórum: omnes, qui víderint eos, cognóscent illos, quia isti sunt semen, cui benedíxit Dóminus.
61	10	Gaudens gaudébo in Dómino, et exsultábit ánima mea in Deo meo: quia índuit me vestiméntis salútis, et induménto justítiæ circúmdedit me, quasi sponsum decorátum coróna, et quasi sponsam ornátam monílibus suis.
61	11	Sicut enim terra profert germen suum, et sicut hortus semen suum gérminat: sic Dóminus Deus germinábit justítiam, et laudem coram univérsis géntibus.
62	1	Propter Sion non tacébo, et propter Jerúsalem non quiéscam, donec egrediátur ut splendor justus ejus, et salvátor ejus ut lampas accendátur.
62	2	Et vidébunt gentes justum tuum, et cuncti reges ínclytum tuum: et vocábitur tibi nomen novum, quod os Dómini nominábit.
62	3	Et eris coróna glóriæ in manu Dómini, et diadéma regni in manu Dei tui.
62	4	Non vocáberis ultra Derelícta: et terra tua non vocábitur ámplius Desoláta: sed vocáberis Volúntas mea in ea, et terra tua Inhabitáta: quia complácuit Dómino in te: et terra tua inhabitábitur.
62	5	Habitábit enim júvenis cum vírgine, et habitábunt in te fílii tui: et gaudébit sponsus super sponsam, et gaudébit super te Deus tuus.
62	6	Super muros tuos Jerúsalem constítui custódes, tota die et tota nocte in perpétuum non tacébunt. Qui reminiscímini Dómini, ne taceátis,
62	7	et ne detis siléntium ei, donec stabíliat et donec ponat Jerúsalem laudem in terra.
62	8	Jurávit Dóminus in déxtera sua, et in bráchio fortitúdinis suæ: Si dédero tríticum tuum ultra cibum inimícis tuis: et si bíberint fílii aliéni vinum tuum, in quo laborásti.
62	9	Quia qui cóngregant illud, cómedent, et laudábunt Dóminum: et qui compórtant illud, bibent in átriis sanctis meis.
62	10	Transíte, transíte per portas, præparáte viam pópulo: planum fácite iter, elígite lápides, et eleváte signum ad pópulos.
62	11	Ecce Dóminus audítum fecit in extrémis terræ, dícite fíliæ Sion: Ecce Salvátor tuus venit: ecce merces ejus cum eo, et opus ejus coram illo.
62	12	Et vocábunt eos, Pópulus sanctus, redémpti a Dómino. Tu autem vocáberis: Quæsíta cívitas, et non Derelícta.
63	1	Quis est iste, qui venit de Edom, tinctis véstibus de Bosra? iste formósus in stola sua, grádiens in multitúdine fortitúdinis suæ. Ego, qui loquor justítiam, et propugnátor sum ad salvándum.
63	2	Quare ergo rubrum est induméntum tuum, et vestiménta tua sicut calcántium in torculári?
63	3	Tórcular calcávi solus, et de géntibus non est vir mecum: calcávi eos in furóre meo, et conculcávi eos in ira mea: et aspérsus est sanguis eórum super vestiménta mea, et ómnia induménta mea inquinávi.
63	4	Dies enim ultiónis in corde meo, annus redemptiónis meæ venit.
63	5	Circumspéxi, et non erat auxiliátor: quæsívi, et non fuit qui adjuváret: et salvávit mihi bráchium meum, et indignátio mea ipsa auxiliáta est mihi.
63	6	Et conculcávi pópulos in furóre meo, et inebriávi eos in indignatióne mea, et detráxi in terram virtútem eórum.
63	7	Miseratiónum Dómini recordábor, laudem Dómini super ómnibus, quæ réddidit nobis Dóminus, et super multitúdinem bonórum dómui Israël, quæ largítus est eis secúndum indulgéntiam suam, et secúndum multitúdinem misericordiárum suárum.
63	8	Et dixit: Verúmtamen pópulus meus est, fílii non negántes: et factus est eis salvátor.
63	9	In omni tribulatióne eórum non est tribulátus, et ángelus faciéi ejus salvávit eos: in dilectióne sua, et in indulgéntia sua ipse redémit eos, et portávit eos, et elevávit eos cunctis diébus sǽculi.
63	10	Ipsi autem ad iracúndiam provocavérunt, et afflixérunt spíritum sancti ejus: et convérsus est eis in inimícum, et ipse debellávit eos.
63	11	Et recordátus est diérum sǽculi Móysi, et pópuli sui: Ubi est qui edúxit eos de mari cum pastóribus gregis sui? ubi est qui pósuit in médio ejus spíritum sancti sui?
63	12	qui edúxit ad déxteram Móysen bráchio majestátis suæ, qui scidit aquas ante eos, ut fáceret sibi nomen sempitérnum:
63	13	qui edúxit eos per abýssos, quasi equum in desérto non impingéntem:
63	14	quasi ánimal in campo descéndens, spíritus Dómini ductor ejus fuit: sic adduxísti pópulum tuum, ut fáceres tibi nomen glóriæ.
63	15	Atténde de cælo, et vide de habitáculo sancto tuo, et glóriæ tuæ: ubi est zelus tuus, et fortitúdo tua, multitúdo víscerum tuórum et miseratiónum tuárum? super me continuérunt se.
63	16	Tu enim pater noster, et Abraham nescívit nos, et Israël ignorávit nos: tu Dómine pater noster, redémptor noster, a sǽculo nomen tuum.
63	17	Quare erráre nos fecísti Dómine de viis tuis: indurásti cor nostrum ne timerémus te? convértere propter servos tuos, tribus hereditátis tuæ.
63	18	Quasi níhilum possedérunt pópulum sanctum tuum: hostes nostri conculcavérunt sanctificatiónem tuam.
63	19	Facti sumus quasi in princípio, cum non dominaréris nostri, neque invocarétur nomen tuum super nos.
64	1	Utinam dirúmperes cælos, et descénderes: a fácie tua montes deflúerent.
64	2	Sicut exústio ignis tabéscerent, aquæ ardérent igni, ut notum fíeret nomen tuum inimícis tuis: a fácie tua gentes turbaréntur.
64	3	Cum féceris mirabília, non sustinébimus: descendísti, et a fácie tua montes defluxérunt.
64	4	A sǽculo non audiérunt, neque áuribus percepérunt: óculus non vidit, Deus absque te, quæ præparásti exspectántibus te.
64	5	Occurrísti lætánti, et faciénti justítiam: in viis tuis recordabúntur tui: ecce tu irátus es, et peccávimus: in ipsis fúimus semper, et salvábimur.
64	6	Et facti sumus ut immúndus omnes nos, et quasi pannus menstruátæ univérsæ justítiæ nostræ: et cecídimus quasi fólium univérsi, et iniquitátes nostræ quasi ventus abstulérunt nos.
64	7	Non est qui ínvocet nomen tuum: qui consúrgat, et téneat te: abscondísti fáciem tuam a nobis, et allisísti nos in manu iniquitátis nostræ.
64	8	Et nunc Dómine, pater noster es tu, nos vero lutum: et fictor noster tu, et ópera mánuum tuárum omnes nos.
64	9	Ne irascáris Dómine satis, et ne ultra memíneris iniquitátis nostræ: ecce réspice, pópulus tuus omnes nos.
64	10	Cívitas sancti tui facta est desérta, Sion desérta facta est, Jerúsalem desoláta est.
64	11	Domus sanctificatiónis nostræ, et glóriæ nostræ, ubi laudavérunt te patres nostri, facta est in exustiónem ignis, et ómnia desiderabília nostra versa sunt in ruínas.
64	12	Numquid super his continébis te Dómine, tacébis, et afflíges nos veheménter?
65	1	Quæsiérunt me qui ante non interrogábant, invenérunt qui non quæsiérunt me: dixi: Ecce ego, ecce ego, ad gentem quæ non invocábat nomen meum.
65	2	Expándi manus meas tota die ad pópulum incrédulum, qui gráditur in via non bona post cogitatiónes suas.
65	3	Pópulus qui ad iracúndiam próvocat me ante fáciem meam semper: qui ímmolant in hortis, et sacríficant super láteres:
65	4	qui hábitant in sepúlcris, et in delúbris idolórum dórmiunt: qui cómedunt carnem suíllam, et jus profánum in vasis eórum:
65	5	qui dicunt: Recéde a me, non appropínques mihi, quia immúndus es: isti fumus erunt in furóre meo, ignis ardens tota die.
65	6	Ecce scriptum est coram me: non tacébo, sed reddam, et retríbuam in sinum eórum.
65	7	Iniquitátes vestras, et iniquitátes patrum vestrórum simul, dicit Dóminus: qui sacrificavérunt super montes, et super colles exprobravérunt mihi: et remétiar opus eórum primum in sinu eórum.
65	8	Hæc dicit Dóminus: Quómodo si inveniátur granum in botro, et dicátur: Ne díssipes illud, quóniam benedíctio est: sic fáciam propter servos meos, ut non dispérdam totum.
65	9	Et edúcam de Jacob semen, et de Juda possidéntem montes meos: et hereditábunt eam elécti mei, et servi mei habitábunt ibi.
65	10	Et erunt campéstria in caulas gregum, et vallis Achor in cubíle armentórum pópulo meo qui requisiérunt me.
65	11	Et vos, qui dereliquístis Dóminum, qui oblíti estis montem sanctum meum, qui pónitis fortúnæ mensam, et libátis super eam,
65	12	numerábo vos in gládio, et omnes in cæde corruétis: pro eo quod vocávi, et non respondístis: locútus sum, et non audístis: et faciebátis malum in óculis meis, et quæ nólui elegístis.
65	13	Propter hoc, hæc dicit Dóminus Deus: Ecce servi mei cómedent, et vos esuriétis: ecce servi mei bibent, et vos sitiétis:
65	14	ecce servi mei lætabúntur, et vos confundémini: ecce servi mei laudábunt præ exsultatióne cordis, et vos clamábitis præ dolóre cordis, et præ contritióne spíritus ululábitis.
65	15	Et dimittétis nomen vestrum in juraméntum eléctis meis: et interfíciet te Dóminus Deus, et servos suos vocábit nómine álio.
65	16	In quo qui benedíctus est super terram, benedicétur in Deo amen: et qui jurat in terra, jurábit in Deo amen: quia oblivióni tráditæ sunt angústiæ prióres, et quia abscónditæ sunt ab óculis meis.
65	17	Ecce enim ego creo cælos novos, et terram novam: et non erunt in memória prióra, et non ascéndent super cor.
65	18	Sed gaudébitis et exsultábitis usque in sempitérnum in his, quæ ego creo: quia ecce ego creo Jerúsalem exsultatiónem, et pópulum ejus gáudium.
65	19	Et exsultábo in Jerúsalem, et gaudébo in pópulo meo: et non audiétur in eo ultra vox fletus et vox clamóris.
65	20	Non erit ibi ámplius infans diérum, et senex qui non ímpleat dies suos: quóniam puer centum annórum moriétur, et peccátor centum annórum maledíctus erit.
65	21	Et ædificábunt domos, et habitábunt: et plantábunt víneas, et cómedent fructus eárum.
65	22	Non ædificábunt, et álius habitábit: non plantábunt, et álius cómedet: secúndum enim dies ligni erunt dies pópuli mei, et ópera mánuum eórum inveterábunt.
65	23	Elécti mei non laborábunt frustra, neque generábunt in conturbatióne, quia semen benedictórum Dómini est, et nepótes eórum cum eis.
65	24	Erítque ántequam clament, ego exáudiam: adhuc illis loquéntibus, ego áudiam.
65	25	Lupus et agnus pascéntur simul, leo et bos cómedent páleas: et serpénti pulvis panis ejus: non nocébunt, neque occídent in omni monte sancto meo, dicit Dóminus.
66	1	Hæc dicit Dóminus: Cælum sedes mea, terra autem scabéllum pedum meórum. Quæ est ista domus, quam ædificábitis mihi? et quis est iste locus quiétis meæ?
66	2	Omnia hæc manus mea fecit, et facta sunt univérsa ista, dicit Dóminus: ad quem autem respíciam, nisi ad paupérculum, et contrítum spíritu, et treméntem sermónes meos?
66	3	Qui ímmolat bovem, quasi qui interfíciat virum: qui mactat pecus, quasi qui excérebret canem: qui offert oblatiónem, quasi qui sánguinem suíllum ófferat: qui recordátur thuris, quasi qui benedícat idólo. Hæc ómnia elegérunt in viis suis, et in abominatiónibus suis ánima eórum delectáta est.
66	4	Unde et ego éligam illusiónes eórum: et quæ timébant, addúcam eis: quia vocávi, et non erat qui respondéret: locútus sum, et non audiérunt: fecerúntque malum in óculis meis, et quæ nólui elegérunt.
66	5	Audíte verbum Dómini, qui trémitis ad verbum ejus: dixérunt fratres vestri odiéntes vos, et abjiciéntes propter nomen meum: glorificétur Dóminus, et vidébimus in lætítia vestra: ipsi autem confundéntur.
66	6	Vox pópuli de civitáte, vox de templo, vox Dómini reddéntis retributiónem inimícis suis.
66	7	Antequam parturíret, péperit: ántequam veníret partus ejus, péperit másculum.
66	8	Quis audívit unquam tale? et quis vidit huic símile? numquid partúriet terra in die una, aut pariétur gens simul, quia parturívit et péperit Sion fílios suos?
66	9	Numquid ego, qui álios párere fácio, ipse non páriam, dicit Dóminus? si ego, qui generatiónem céteris tríbuo, stérilis ero, ait Dóminus Deus tuus?
66	10	Lætámini cum Jerúsalem, et exsultáte in ea omnes qui dilígitis eam: gaudéte cum ea gáudio univérsi, qui lugétis super eam,
66	11	ut sugátis, et repleámini ab úbere consolatiónis ejus: ut mulgeátis, et delíciis affluátis ab omnímoda glória ejus.
66	12	Quia hæc dicit Dóminus: Ecce ego declinábo super eam quasi flúvium pacis, et quasi torréntem inundántem glóriam géntium, quam sugétis: ad úbera portabímini, et super génua blandiéntur vobis.
66	13	Quómodo si cui mater blandiátur, ita ego consolábor vos, et in Jerúsalem consolabímini.
66	14	Vidébitis, et gaudébit cor vestrum, et ossa vestra quasi herba germinábunt: et cognoscétur manus Dómini servis ejus, et indignábitur inimícis suis.
66	15	Quia ecce Dóminus in igne véniet, et quasi turbo quadrígæ ejus: réddere in indignatióne furórem suum, et increpatiónem suam in flamma ignis:
66	16	quia in igne Dóminus dijudicábit, et in gládio suo ad omnem carnem, et multiplicabúntur interfécti a Dómino,
66	17	qui sanctificabántur, et mundos se putábant in hortis post jánuam intrínsecus, qui comedébant carnem suíllam, et abominatiónem et murem: simul consuméntur, dicit Dóminus.
66	18	Ego autem ópera eórum, et cogitatiónes eórum: vénio ut cóngregem cum ómnibus géntibus et linguis: et vénient et vidébunt glóriam meam.
66	19	Et ponam in eis signum, et mittam ex eis, qui salváti fúerint, ad gentes in mare, in Africam, et Lýdiam, tendéntes sagíttam: in Itáliam et Grǽciam, ad ínsulas longe, ad eos, qui non audiérunt de me, et non vidérunt glóriam meam. Et annuntiábunt glóriam meam géntibus,
66	20	et addúcent omnes fratres vestros de cunctis géntibus donum Dómino, in equis, et in quadrígis, et in lectícis, et in mulis, et in carrúcis, ad montem sanctum meum Jerúsalem, dicit Dóminus, quómodo si ínferant fílii Israël munus in vase mundo in domum Dómini.
66	21	Et assúmam ex eis in sacerdótes, et Levítas, dicit Dóminus.
66	22	Quia sicut cæli novi et terra nova, quæ ego fácio stare coram me, dicit Dóminus: sic stabit semen vestrum, et nomen vestrum.
66	23	Et erit mensis ex mense, et sábbatum ex sábbato: véniet omnis caro ut adóret coram fácie mea, dicit Dóminus.
66	24	Et egrediéntur, et vidébunt cadávera virórum, qui prævaricáti sunt in me: vermis eórum non moriétur, et ignis eórum non exstinguétur: et erunt usque ad satietátem visiónis omni carni.
