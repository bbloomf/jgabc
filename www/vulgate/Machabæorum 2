1	1	Frátribus, qui sunt per Ægýptum Judǽis, salútem dicunt fratres, qui sunt in Jerosólymis Judǽi, et qui in regióne Judǽæ, et pacem bonam.
1	2	Benefáciat vobis Deus, et memínerit testaménti sui, quod locútus est ad Abraham, et Isaac, et Jacob servórum suórum fidélium:
1	3	et det vobis cor ómnibus ut colátis eum, et faciátis ejus voluntátem, corde magno et ánimo volénti.
1	4	Adapériat cor vestrum in lege sua, et in præcéptis suis, et fáciat pacem.
1	5	Exáudiat oratiónes vestras, et reconciliétur vobis, nec vos déserat in témpore malo.
1	6	Et nunc hic sumus orántes pro vobis.
1	7	Regnánte Demétrio, anno centésimo sexagésimo nono, nos Judǽi scrípsimus vobis in tribulatióne, et ímpetu, qui supervénit nobis in istis annis, ex quo recéssit Jason a sancta terra, et a regno.
1	8	Portam succendérunt, et effudérunt sánguinem innocéntem: et orávimus ad Dóminum, et exaudíti sumus, et obtúlimus sacrifícium, et similáginem, et accéndimus lucérnas, et proposúimus panes.
1	9	Et nunc frequentáte dies scenopégiæ mensis Casleu.
1	10	Anno centésimo octogésimo octávo, pópulus, qui est Jerosólymis, et in Judǽa, senatúsque et Judas, Aristóbolo magístro Ptolemǽi regis, qui est de génere christórum sacerdótum, et his, qui in Ægýpto sunt Judǽis, salútem, et sanitátem.
1	11	De magnis perículis a Deo liberáti, magnífice grátias ágimus ipsi, útpote qui advérsus talem regem dimicávimus.
1	12	Ipse enim ebullíre fecit de Pérside eos, qui pugnavérunt contra nos, et sanctam civitátem.
1	13	Nam cum in Pérside esset dux ipse, et cum ipso imménsus exércitus, cécidit in templo Nanéæ, consílio decéptus sacerdótum Nanéæ.
1	14	Etenim cum ea habitatúrus venit ad locum Antíochus, et amíci ejus, et ut accíperet pecúnias multas dotis nómine.
1	15	Cumque proposuíssent eas sacerdótes Nanéæ, et ipse cum paucis ingréssus esset intra ámbitum fani, clausérunt templum,
1	16	cum intrásset Antíochus: apertóque occúlto áditu templi, mitténtes lápides percussérunt ducem, et eos qui cum eo erant: et divisérunt membrátim, et capítibus amputátis foras projecérunt.
1	17	Per ómnia benedíctus Deus, qui trádidit ímpios.
1	18	Factúri ígitur quinta et vigésima die mensis Casleu purificatiónem templi, necessárium dúximus significáre vobis: ut et vos quoque agátis diem scenopégiæ, et diem ignis, qui datus est quando Nehemías ædificáto templo et altári óbtulit sacrifícia.
1	19	Nam cum in Pérsidem duceréntur patres nostri, sacerdótes, qui tunc cultóres Dei erant, accéptum ignem de altári occúlte abscondérunt in valle, ubi erat púteus altus, et siccus, et in eo contutáti sunt eum, ita ut ómnibus ignótus esset locus.
1	20	Cum autem præteríssent anni multi, et plácuit Deo ut mitterétur Nehemías a rege Pérsidis: nepótes sacerdótum illórum, qui abscónderant, misit ad requiréndum ignem: et sicut narravérunt nobis, non invenérunt ignem, sed aquam crassam.
1	21	Et jussit eos hauríre, et afférre sibi: et sacrifícia, quæ impósita erant, jussit sacérdos Nehemías aspérgi ipsa aqua: et ligna, et quæ erant superpósita.
1	22	Utque hoc factum est, et tempus áffuit quo sol refúlsit, qui prius erat in núbilo, accénsus est ignis magnus, ita ut omnes miraréntur.
1	23	Oratiónem autem faciébant omnes sacerdótes, dum consummarétur sacrifícium, Jónatha inchoánte, céteris autem respondéntibus.
1	24	Et Nehemíæ erat orátio hunc habens modum: Dómine Deus ómnium creátor, terríbilis, et fortis, justus, et miséricors, qui solus es bonus rex,
1	25	solus præstans, solus justus, et omnípotens, et ætérnus, qui líberas Israël de omni malo, qui fecísti patres eléctos, et sanctificásti eos:
1	26	áccipe sacrifícium pro univérso pópulo tuo Israël, et custódi partem tuam, et sanctífica.
1	27	Cóngrega dispersiónem nostram, líbera eos, qui sérviunt géntibus, et contémptos et abominátos réspice: ut sciant gentes quia tu es Deus noster.
1	28	Afflíge oppriméntes nos, et contuméliam faciéntes in supérbia.
1	29	Constítue pópulum tuum in loco sancto tuo, sicut dixit Móyses.
1	30	Sacerdótes autem psallébant hymnos, úsquequo consúmptum esset sacrifícium.
1	31	Cum autem consúmptum esset sacrifícium, ex resídua aqua Nehemías jussit lápides majóres perfúndi.
1	32	Quod ut factum est, ex eis flamma accénsa est: sed ex lúmine quod refúlsit ab altári, consúmpta est.
1	33	Ut vero manifestáta est res, renuntiátum est regi Persárum quod in loco, in quo ignem abscónderant hi, qui transláti fúerant sacerdótes, aqua appáruit, de qua Nehemías, et qui cum eo erant, purificavérunt sacrifícia.
1	34	Consíderans autem rex, et rem diligénter exáminans, fecit ei templum, ut probáret quod factum erat:
1	35	et cum probásset, sacerdótibus donávit multa bona, et ália atque ália múnera: et accípiens manu sua, tribuébat eis.
1	36	Appellávit autem Nehemías hunc locum Nephthar, quod interpretátur Purificátio. Vocátur autem apud plures Nephi.
2	1	Invenítur autem in descriptiónibus Jeremíæ prophétæ, quod jussit eos ignem accípere qui transmigrábant: ut significátum est, et ut mandávit transmigrátis.
2	2	Et dedit illis legem, ne oblivisceréntur præcépta Dómini, et non exerrárent méntibus, vidéntes simulácra áurea, et argéntea, et ornaménta eórum.
2	3	Et ália hujúsmodi dicens, hortabátur ne legem amovérent a corde suo.
2	4	Erat autem in ipsa scriptúra, quómodo tabernáculum, et arcam jussit prophéta divíno respónso ad se facto comitári secum, úsquequo éxiit in montem, in quo Móyses ascéndit, et vidit Dei hereditátem.
2	5	Et véniens ibi Jeremías, invénit locum spelúncæ: et tabernáculum, et arcam, et altáre incénsi íntulit illuc, et óstium obstrúxit.
2	6	Et accessérunt quidam simul, qui sequebántur, ut notárent sibi locum: et non potuérunt inveníre.
2	7	Ut autem cognóvit Jeremías, culpans illos dixit: Quod ignótus erit locus donec cóngreget Deus congregatiónem pópuli, et propítius fiat:
2	8	et tunc Dóminus osténdet hæc, et apparébit majéstas Dómini, et nubes erit, sicut et Móysi manifestabátur, et sicut cum Sálomon pétiit ut locus sanctificarétur magno Deo, manifestábat hæc.
2	9	Magnífice étenim sapiéntiam tractábat: et ut sapiéntiam habens, óbtulit sacrifícium dedicatiónis, et consummatiónis templi.
2	10	Sicut et Móyses orábat ad Dóminum, et descéndit ignis de cælo, et consúmpsit holocáustum, sic et Sálomon orávit, et descéndit ignis de cælo, et consúmpsit holocáustum.
2	11	Et dixit Móyses, eo quod non sit coméstum quod erat pro peccáto, consúmptum est.
2	12	Simíliter et Sálomon octo diébus celebrávit dedicatiónem.
2	13	Inferebántur autem in descriptiónibus, et commentáriis Nehemíæ hæc éadem: et ut cónstruens bibliothécam congregávit de regiónibus libros, et prophetárum, et David, et epístolas regum, et de donáriis.
2	14	Simíliter autem et Judas ea, quæ decíderant per bellum quod nobis accíderat, congregávit ómnia, et sunt apud nos.
2	15	Si ergo desiderátis hæc, míttite qui pérferant vobis.
2	16	Actúri ítaque purificatiónem scrípsimus vobis: bene ergo faciétis, si egéritis hos dies.
2	17	Deus autem, qui liberávit pópulum suum, et réddidit hereditátem ómnibus, et regnum, et sacerdótium, et sanctificatiónem,
2	18	sicut promísit in lege, sperámus quod cito nostri miserébitur, et congregábit de sub cælo in locum sanctum.
2	19	Erípuit enim nos de magnis perículis, et locum purgávit.
2	20	De Juda vero Machabǽo, et frátribus ejus, et de templi magni purificatióne, et de aræ dedicatióne:
2	21	sed et de prœ́liis, quæ pértinent ad Antíochum Nóbilem, et fílium ejus Eupátorem:
2	22	et de illuminatiónibus, quæ de cælo factæ sunt ad eos, qui pro Judǽis fórtiter fecérunt, ita ut univérsam regiónem, cum pauci essent, vindicárent, et bárbaram multitúdinem fugárent,
2	23	et famosíssimum in toto orbe templum recuperárent, et civitátem liberárent, et leges, quæ abólitæ erant, restitueréntur, Dómino cum omni tranquillitáte propítio facto illis:
2	24	itémque ab Jasóne Cyrenǽo quinque libris comprehénsa tentávimus nos uno volúmine breviáre.
2	25	Considerántes enim multitúdinem librórum, et difficultátem voléntibus ággredi narratiónes historiárum propter multitúdinem rerum,
2	26	curávimus voléntibus quidem légere ut esset ánimi oblectátio: studiósis vero, ut facílius possint memóriæ commendáre: ómnibus autem legéntibus utílitas conferátur.
2	27	Et nobis quidem ipsis, qui hoc opus breviándi causa suscépimus, non fácilem labórem, immo vero negótium plenum vigiliárum, et sudóris assúmpsimus.
2	28	Sicut hi, qui prǽparant convívium, et quærunt aliórum voluntáti parére propter multórum grátiam, libénter labórem sustinémus.
2	29	Veritátem quidem de síngulis auctóribus concedéntes, ipsi autem secúndum datam formam brevitáti studéntes.
2	30	Sicut enim novæ domus architécto de univérsa structúra curándum est: ei vero, qui píngere curat, quæ apta sunt ad ornátum exquirénda sunt: ita æstimándum est et in nobis.
2	31	Etenim intelléctum collígere, et ordináre sermónem, et curiósius partes síngulas quasque disquírere, históriæ cóngruit auctóri:
2	32	brevitátem vero dictiónis sectári, et exsecutiónes rerum vitáre, breviánti concedéndum est.
2	33	Hinc ergo narratiónem incipiémus: de præfatióne tantum dixísse suffíciat: stultum étenim est ante históriam efflúere, in ipsa autem história succíngi.
3	1	Igitur cum sancta cívitas habitarétur in omni pace, leges étiam adhuc óptime custodiréntur, propter Oníæ pontíficis pietátem, et ánimos ódio habéntes mala,
3	2	fiébat ut et ipsi reges, et príncipes locum summo honóre dignum dúcerent, et templum máximis munéribus illustrárent:
3	3	ita ut Seléucus Asiæ rex de reddítibus suis præstáret omnes sumptus ad ministérium sacrificiórum pertinéntes.
3	4	Simon autem de tribu Bénjamin, præpósitus templi constitútus, contendébat, obsisténte sibi príncipe sacerdótum, iníquum áliquid in civitáte molíri.
3	5	Sed cum víncere Oníam non posset, venit ad Apollónium Tharsǽæ fílium, qui eo témpore erat dux Cœlesýriæ, et Phœnícis:
3	6	et nuntiávit ei pecúniis innumerabílibus plenum esse ærárium Jerosólymis, et commúnes cópias imménsas esse, quæ non pértinent ad ratiónem sacrificiórum: esse autem possíbile sub potestáte regis cádere univérsa.
3	7	Cumque retulísset ad regem Apollónius de pecúniis, quæ delátæ erant, ille accítum Heliodórum, qui erat super negótia ejus, misit, cum mandátis ut prædíctam pecúniam transportáret.
3	8	Statímque Heliodórus iter est aggréssus, spécie quidem quasi per Cœlesýriam et Phœnícen civitátes esset peragratúrus, re vera autem regis propósitum perfectúrus.
3	9	Sed cum venísset Jerosólymam, et benígne a summo sacerdóte in civitáte esset excéptus, narrávit de dato indício pecuniárum, et cujus rei grátia adésset, apéruit: interrogábat autem si vere hæc ita essent.
3	10	Tunc summus sacérdos osténdit depósita esse hæc, et victuália viduárum, et pupillórum:
3	11	quædam vero esse Hircáni Tobíæ viri valde eminéntis, in his, quæ detúlerat ímpius Simon: univérsa autem argénti talénta esse quadringénta, et auri ducénta:
3	12	décipi vero eos, qui credidíssent loco, et templo, quod per univérsum mundum honorátur pro sui veneratióne, et sanctitáte omníno impossíbile esse.
3	13	At ille pro his, quæ habébat in mandátis a rege, dicébat omni génere regi ea esse deferénda.
3	14	Constitúta autem die, intrábat de his Heliodórus ordinatúrus. Non módica vero per univérsam civitátem erat trepidátio.
3	15	Sacerdótes autem ante altáre cum stolis sacerdotálibus jactavérunt se, et invocábant de cælo eum, qui de depósitis legem pósuit, ut his, qui deposúerant ea, salva custodíret.
3	16	Jam vero qui vidébat summi sacerdótis vultum, mente vulnerabátur: fácies enim, et color immutátus declarábat intérnum ánimi dolórem:
3	17	circumfúsa enim erat mœstítia quædam viro, et horror córporis, per quem maniféstus aspiciéntibus dolor cordis ejus efficiebátur.
3	18	Alii étiam gregátim de dómibus confluébant, pública supplicatióne obsecrántes, pro eo quod in contémptum locus esset ventúrus.
3	19	Accinctǽque mulíeres cilíciis pectus, per platéas confluébant: sed et vírgines quæ conclúsæ erant, procurrébant ad Oníam, áliæ autem ad muros, quædam vero per fenéstras aspiciébant:
3	20	univérsæ autem protendéntes manus in cælum, deprecabántur:
3	21	erat enim mísera commístæ multitúdinis, et magni sacerdótis in agóne constitúti exspectátio.
3	22	Et hi quidem invocábant omnipoténtem Deum, ut crédita sibi his, qui credíderant, cum omni integritáte conservaréntur.
3	23	Heliodórus autem, quod decréverat, perficiébat eódem loco ipse cum satellítibus circa ærárium præsens.
3	24	Sed spíritus omnipoténtis Dei magnam fecit suæ ostensiónis evidéntiam, ita ut omnes, qui ausi fúerant parére ei, ruéntes Dei virtúte, in dissolutiónem, et formídinem converteréntur.
3	25	Appáruit enim illis quidam equus terríbilem habens sessórem, óptimis operiméntis adornátus: isque cum ímpetu Heliodóro prióres calces elísit: qui autem ei sedébat, videbátur arma habére áurea.
3	26	Alii étiam apparuérunt duo júvenes virtúte decóri, óptimi glória, speciosíque amíctu: qui circumstetérunt eum, et ex utráque parte flagellábant, sine intermissióne multis plagis verberántes.
3	27	Súbito autem Heliodórus cóncidit in terram, eúmque multa calígine circumfúsum rapuérunt, atque in sella gestatória pósitum ejecérunt.
3	28	Et is, qui cum multis cursóribus, et satellítibus prædíctum ingréssus est ærárium, portabátur nullo sibi auxílium ferénte, manifésta Dei cógnita virtúte:
3	29	et ille quidem per divínam virtútem jacébat mutus, atque omni spe et salúte privátus.
3	30	Hi autem Dóminum benedicébant, quia magnificábat locum suum: et templum, quod paulo ante timóre ac tumúltu erat plenum, apparénte omnipoténte Dómino, gáudio et lætítia implétum est.
3	31	Tunc vero ex amícis Heliodóri quidam rogábant conféstim Oníam, ut invocáret Altíssimum, ut vitam donáret ei, qui in suprémo spíritu erat constitútus.
3	32	Consíderans autem summus sacérdos ne forte rex suspicarétur malítiam áliquam ex Judǽis circa Heliodórum consummátam, óbtulit pro salúte viri hóstiam salutárem.
3	33	Cumque summus sacérdos exoráret, iídem júvenes eísdem véstibus amícti astántes Heliodóro, dixérunt: Oníæ sacerdóti grátias age: nam propter eum Dóminus tibi vitam donávit.
3	34	Tu autem a Deo flagellátus, núntia ómnibus magnália Dei, et potestátem. Et his dictis, non comparuérunt.
3	35	Heliodórus autem, hóstia Deo obláta, et votis magnis promíssis ei, qui vívere illi concéssit, et Oníæ grátias agens, recépto exércitu, repedábat ad regem.
3	36	Testabátur autem ómnibus ea quæ sub óculis suis víderat ópera magni Dei.
3	37	Cum autem rex interrogásset Heliodórum, quis esset aptus adhuc semel Jerosólymam mitti, ait:
3	38	Si quem habes hostem, aut regni tui insidiatórem, mitte illuc, et flagellátum eum recípies, si tamen eváserit: eo quod in loco sit vere Dei quædam virtus.
3	39	Nam ipse, qui habet in cælis habitatiónem, visitátor, et adjútor est loci illíus, et veniéntes ad malefaciéndum pércutit, ac perdit.
3	40	Igitur de Heliodóro, et ærárii custódia ita res se habet.
4	1	Simon autem prædíctus pecuniárum, et pátriæ delátor, male loquebátur de Onía, tamquam ipse Heliodórum instigásset ad hæc, et ipse fuísset incéntor malórum:
4	2	provisorémque civitátis, ac defensórem gentis suæ, et æmulatórem legis Dei, audébat insidiatórem regni dícere.
4	3	Sed cum inimicítiæ in tantum procéderent, ut étiam per quosdam Simónis necessários homicídia fíerent,
4	4	consíderans Onías perículum contentiónis, et Apollónium insaníre, útpote ducem Cœlesýriæ, et Phœnícis, ad augéndam malítiam Simónis, ad regem se cóntulit,
4	5	non ut cívium accusátor, sed commúnem utilitátem apud semetípsum univérsæ multitúdinis consíderans.
4	6	Vidébat enim sine regáli providéntia impossíbile esse pacem rebus dari, nec Simónem posse cessáre a stultítia sua.
4	7	Sed post Seléuci vitæ excéssum, cum suscepísset regnum Antíochus, qui Nóbilis appellabátur, ambiébat Jason frater Oníæ summum sacerdótium:
4	8	ádito rege, promíttens ei argénti talénta trecénta sexagínta, et ex reddítibus áliis talénta octogínta,
4	9	super hæc promittébat et ália centum quinquagínta, si potestáti ejus concederétur gymnásium, et ephébiam sibi constitúere, et eos, qui in Jerosólymis erant, Antiochénos scríbere.
4	10	Quod cum rex annuísset, et obtinuísset principátum, statim ad gentílem ritum contribúles suos transférre cœpit,
4	11	et amótis his, quæ humanitátis causa Judǽis a régibus fúerant constitúta per Joánnem patrem Eupólemi, qui apud Romános de amicítia, et societáte functus est legatióne legítima, cívium jura destítuens, prava institúta sanciébat.
4	12	Etenim ausus est sub ipsa arce gymnásium constitúere, et óptimos quosque ephebórum in lupanáribus pónere.
4	13	Erat autem hoc non inítium, sed increméntum quoddam, et proféctus gentílis, et alienígenæ conversatiónis, propter ímpii, et non sacerdótis Jasónis nefárium, et inaudítum scelus:
4	14	ita ut sacerdótes jam non circa altáris offícia déditi essent, sed contémpto templo, et sacrifíciis negléctis, festinárent partícipes fíeri palǽstræ, et præbitiónis ejus injústæ, et in exercítiis disci.
4	15	Et pátrios quidem honóres nihil habéntes, Græcas glórias óptimas arbitrabántur:
4	16	quarum grátia periculósa eos conténtio habébat, et eórum institúta æmulabántur, ac per ómnia his consímiles esse cupiébant, quos hostes, et peremptóres habúerant.
4	17	In leges enim divínas ímpie ágere impúne non cedit: sed hoc tempus sequens declarábit.
4	18	Cum autem quinquennális agon Tyri celebrarétur, et rex præsens esset,
4	19	misit Jason facinorósus ab Jerosólymis viros peccatóres, portántes argénti dídrachmas trecéntas in sacríficum Hérculis: quas postulavérunt hi, qui asportáverant ne in sacrifíciis erogaréntur, quia non oportéret, sed in álios sumptus eas deputári.
4	20	Sed hæ oblátæ sunt quidem ab eo, qui míserat in sacrifícium Hérculis: propter præséntes autem datæ sunt in fábricam návium trirémium.
4	21	Misso autem in Ægýptum Apollónio Mnésthei fílio propter primátes Ptolemǽi Philométoris regis, cum cognovísset Antíochus aliénum se a negótiis regni efféctum, própriis utilitátibus cónsulens, proféctus inde venit Joppen, et inde Jerosólymam.
4	22	Et magnífice ab Jasóne, et civitáte suscéptus, cum faculárum lumínibus, et láudibus ingréssus est: et inde in Phœnícen exércitum convértit.
4	23	Et post triénnii tempus, misit Jason Meneláum supradícti Simónis fratrem portántem pecúnias regi, et de negótiis necessáriis respónsa perlatúrum.
4	24	At ille commendátus regi, cum magnificásset fáciem potestátis ejus, in semetípsum retórsit summum sacerdótium, superpónens Jasóni talénta argénti trecénta.
4	25	Acceptísque a rege mandátis, venit, nihil quidem habens dignum sacerdótio: ánimos vero crudélis tyránni, et feræ béluæ iram gerens.
4	26	Et Jason quidem, qui próprium fratrem captiváverat, ipse decéptus prófugus in Ammanítem expúlsus est regiónem.
4	27	Meneláus autem principátum quidem obtínuit: de pecúniis vero regi promíssis, nihil agébat, cum exactiónem fáceret Sóstratus, qui arci erat præpósitus.
4	28	Nam ad hunc exáctio vectigálium pertinébant: quam ob causam utríque ad regem sunt evocáti.
4	29	Et Meneláus amótus est a sacerdótio, succedénte Lysímacho fratre suo: Sóstratus autem prælátus est Cýpriis.
4	30	Et cum hæc ageréntur, cóntigit Tharsénses et Mallótas seditiónem movére, eo quod Antióchidi regis concubínæ dono essent dati.
4	31	Festinánter ítaque rex venit sedáre illos, relícto suffécto uno ex comítibus suis Andrónico.
4	32	Ratus autem Meneláus accepísse se tempus opportúnum, áurea quædam vasa e templo furátus donávit Andrónico, et ália vendíderat Tyri, et per vicínas civitátes.
4	33	Quod cum certíssime cognovísset Onías, arguébat eum, ipse in loco tuto se cóntinens Antiochíæ secus Daphnem.
4	34	Unde Meneláus accédens ad Andrónicum, rogábat ut Oníam interfíceret. Qui cum venísset ad Oníam, et datis dextris cum jurejurándo (quamvis esset ei suspéctus) suasísset de asýlo procédere, statim eum perémit, non véritus justítiam.
4	35	Ob quam causam non solum Judǽi, sed áliæ quoque natiónes indignabántur, et moléste ferébant de nece tanti viri injústa.
4	36	Sed regréssum regem de Cilíciæ locis adiérunt Judǽi apud Antiochíam, simul et Græci, conqueréntes de iníqua nece Oníæ.
4	37	Contristátus ítaque ánimo Antíochus propter Oníam, et flexus ad misericórdiam, lácrymas fudit, recordátus defúncti sobrietátem et modéstiam:
4	38	accensísque ánimis Andrónicum púrpura exútum, per totam civitátem jubet circumdúci: et in eódem loco, in quo in Oníam impietátem commíserat, sacrílegum vita privári, Dómino illi condígnam retribuénte pœnam.
4	39	Multis autem sacrilégiis in templo a Lysímacho commíssis Menelái consílio, et divulgáta fama, congregáta est multitúdo advérsum Lysímachum multo jam auro exportáto.
4	40	Turbis autem insurgéntibus, et ánimis ira replétis, Lysímachus armátis fere tribus míllibus iníquis mánibus uti cœpit, duce quodam tyránno, ætáte páriter, et deméntia provécto.
4	41	Sed ut intellexérunt conátum Lysímachi, álii lápides, álii fustes válidos arripuére: quidam vero cínerem in Lysímachum jecére.
4	42	Et multi quidem vulneráti, quidam autem et prostráti, omnes vero in fugam convérsi sunt: ipsum étiam sacrílegum secus ærárium interfecérunt.
4	43	De his ergo cœpit judícium advérsus Meneláum agitári.
4	44	Et cum venísset rex Tyrum, ad ipsum negótium detulérunt missi tres viri a senióribus.
4	45	Et cum superarétur Meneláus, promísit Ptolemǽo multas pecúnias dare ad suadéndum regi.
4	46	Itaque Ptolemǽus in quodam átrio pósitum quasi refrigerándi grátia regem ádiit, et dedúxit a senténtia:
4	47	et Meneláum quidem univérsæ malítiæ reum crimínibus absólvit: míseros autem, qui, etiámsi apud Scythas causam dixíssent, innocéntes judicaréntur, hos morte damnávit.
4	48	Cito ergo injústam pœnam dedérunt, qui pro civitáte, et pópulo, et sacris vasis causam prosecúti sunt.
4	49	Quam ob rem Týrii quoque indignáti, erga sepultúram eórum liberalíssimi exstitérunt.
4	50	Meneláus autem, propter eórum, qui in poténtia erant, avarítiam, permanébat in potestáte, crescens in malítia ad insídias cívium.
5	1	Eódem témpore, Antíochus secúndam profectiónem parávit in Ægýptum.
5	2	Cóntigit autem per univérsam Jerosolymórum civitátem vidéri diébus quadragínta per áera équites discurréntes, aurátas stolas habéntes, et hastis, quasi cohórtes, armátos,
5	3	et cursus equórum per órdines digéstos, et congressiónes fíeri cóminus, et scutórum motus, et galeatórum multitúdinem gládiis distríctis, et telórum jactus, et aureórum armórum splendórem, omnísque géneris loricárum.
5	4	Quaprópter omnes rogábant in bonum monstra convérti.
5	5	Sed cum falsus rumor exísset, tamquam vita excessísset Antíochus, assúmptis Jason non minus mille viris, repénte aggréssus est civitátem: et cívibus ad murum convolántibus ad últimum apprehénsa civitáte, Meneláus fugit in arcem:
5	6	Jason vero non parcébat in cæde cívibus suis, nec cogitábat prosperitátem advérsum cognátos malum esse máximum, árbitrans hóstium et non cívium se trophǽa captúrum.
5	7	Et principátum quidem non obtínuit, finem vero insidiárum suárum confusiónem accépit, et prófugus íterum ábiit in Ammanítem.
5	8	Ad últimum, in exítium sui conclúsus ab Aréta Arabum tyránno fúgiens de civitáte in civitátem, ómnibus odiósus, ut réfuga legum et exsecrábilis, ut pátriæ et cívium hostis, in Ægýptum extrúsus est:
5	9	et qui multos de pátria sua expúlerat, péregre périit, Lacedæmónas proféctus, quasi pro cognatióne ibi refúgium habitúrus:
5	10	et qui insepúltos multos abjécerat, ipse et illamentátus, et insepúltus abjícitur, sepultúra neque peregrína usus, neque pátrio sepúlcro partícipans.
5	11	His ítaque gestis, suspicátus est rex societátem desertúros Judǽos: et ob hoc proféctus ex Ægýpto efferátis ánimis, civitátem quidem armis cepit.
5	12	Jussit autem milítibus interfícere, nec párcere occursántibus, et per domos ascendéntes trucidáre.
5	13	Fiébant ergo cædes júvenum, ac seniórum, et mulíerum, et natórum extermínia, virginúmque, et parvulórum neces.
5	14	Erant autem toto tríduo octogínta míllia interfécti, quadragínta míllia vincti, non minus autem venúmdati.
5	15	Sed nec ista suffíciunt: ausus est étiam intráre templum univérsa terra sánctius, Meneláo ductóre, qui legum et pátriæ fuit próditor:
5	16	et sceléstis mánibus sumens sancta vasa, quæ ab áliis régibus, et civitátibus erant pósita ad ornátum loci, et glóriam, contrectábat indígne, et contaminábat.
5	17	Ita alienátus mente Antíochus, non considerábat quod propter peccáta habitántium civitátem, módicum Deus fúerat irátus: propter quod et áccidit circa locum despéctio:
5	18	alióquin nisi contigísset eos multis peccátis esse involútos, sicut Heliodórus, qui missus est a Seléuco rege ad exspoliándum ærárium, étiam hic statim advéniens flagellátus, et repúlsus útique fuísset ab audácia.
5	19	Verum non propter locum, gentem: sed propter gentem, locum Deus elégit.
5	20	Ideóque et ipse locus párticeps factus est pópuli malórum: póstea autem fiet sócius bonórum, et qui derelíctus in ira Dei omnipoténtis est, íterum in magni Dómini reconciliatióne cum summa glória exaltábitur.
5	21	Igitur Antíochus mille et octingéntis ablátis de templo taléntis, velóciter Antiochíam regréssus est, exístimans se præ supérbia terram ad navigándum, pélagus vero ad iter agéndum deductúrum propter mentis elatiónem.
5	22	Relíquit autem et præpósitos ad affligéndam gentem: Jerosólymis quidem Philíppum génere Phrygem, móribus crudeliórem eo ipso a quo constitútus est:
5	23	in Garízim autem Andrónicum, et Meneláum, qui grávius quam céteri imminébant cívibus.
5	24	Cumque appósitus esset contra Judǽos, misit odiósum príncipem Apollónium cum exércitu vigínti et duóbus míllibus, præcípiens ei omnes perféctæ ætátis interfícere, mulíeres, ac júvenes véndere.
5	25	Qui cum venísset Jerosólymam, pacem símulans, quiévit usque ad diem sanctum sábbati: et tunc feriátis Judǽis arma cápere suis præcépit.
5	26	Omnésque qui ad spectáculum procésserant, trucidávit: et civitátem cum armátis discúrrens, ingéntem multitúdinem perémit.
5	27	Judas autem Machabǽus, qui décimus fúerat, secésserat in desértum locum, ibíque inter feras vitam in móntibus cum suis agébat: et fœni cibo vescéntes, demorabántur, ne partícipes essent coinquinatiónis.
6	1	Sed non post multum témporis, misit rex senem quemdam Antiochénum, qui compélleret Judǽos ut se transférrent a pátriis, et Dei légibus:
6	2	contamináre étiam quod in Jerosólymis erat templum, et cognomináre Jovis Olýmpii: et in Garízim, prout erant hi, qui locum inhabitábant, Jovis hospitális.
6	3	Péssima autem et univérsis gravis erat malórum incúrsio:
6	4	nam templum luxúria, et comessatiónibus géntium erat plenum, et scortántium cum meretrícibus: sacratísque ǽdibus mulíeres se ultro ingerébant, intro feréntes ea, quæ non licébat.
6	5	Altáre étiam plenum erat illícitis, quæ légibus prohibebántur.
6	6	Neque autem sábbata custodiebántur, neque dies solémnes pátrii servabántur, nec simplíciter Judǽum se esse quisquam confitebátur.
6	7	Ducebántur autem cum amára necessitáte in die natális regis ad sacrifícia: et cum Líberi sacra celebraréntur, cogebántur hédera coronáti Líbero circuíre.
6	8	Decrétum autem éxiit in próximas gentílium civitátes, suggeréntibus Ptolemǽis, ut pari modo et ipsi advérsus Judǽos ágerent, ut sacrificárent:
6	9	eos autem, qui nollent transíre ad institúta géntium, interfícerent: erat ergo vidére misériam.
6	10	Duæ enim mulíeres delátæ sunt natos suos circumcidísse: quas, infántibus ad úbera suspénsis, cum públice per civitátem circumduxíssent, per muros præcipitavérunt.
6	11	Alii vero, ad próximas coëúntes spelúncas, et laténter sábbati diem celebrántes, cum indicáti essent Philíppo, flammis succénsi sunt, eo quod verebántur propter religiónem, et observántiam, manu sibímet auxílium ferre.
6	12	Obsecro autem eos, qui hunc librum lectúri sunt, ne abhorréscant propter advérsos casus: sed réputent, ea, quæ accidérunt, non ad intéritum, sed ad correptiónem esse géneris nostri.
6	13	Etenim multo témpore non sínere peccatóribus ex senténtia ágere, sed statim ultiónes adhibére, magni benefícii est indícium.
6	14	Non enim, sicut in áliis natiónibus, Dóminus patiénter exspéctat, ut eas cum judícii dies advénerit, in plenitúdine peccatórum púniat:
6	15	ita et in nobis státuit ut, peccátis nostris in finem devolútis, ita demum in nos víndicet.
6	16	Propter quod numquam quidem a nobis misericórdiam suam ámovet: corrípiens vero in advérsis, pópulum suum non derelíquit.
6	17	Sed hæc nobis ad commonitiónem legéntium dicta sint paucis. Jam enim veniéndum est ad narratiónem.
6	18	Igitur Eleázarus, unus de primóribus scribárum, vir ætáte provéctus, et vultu decórus, apérto ore hians compellebátur carnem porcínam manducáre.
6	19	At ille gloriosíssimam mortem magis quam odíbilem vitam compléctens, voluntárie præíbat ad supplícium.
6	20	Intuens autem quemádmodum oportéret accédere, patiénter sústinens, destinávit non admíttere illícita propter vitæ amórem.
6	21	Hi autem, qui astábant, iníqua miseratióne commóti propter antíquam viri amicítiam, tolléntes eum secréto rogábant afférri carnes, quibus vesci ei licébat, ut simularétur manducásse sicut rex imperáverat de sacrifícii cárnibus:
6	22	ut hoc facto, a morte liberarétur: et propter véterem viri amicítiam, hanc in eo faciébant humanitátem.
6	23	At ille cogitáre cœpit ætátis ac senectútis suæ eminéntiam dignam, et ingénitæ nobilitátis canítiem, atque a púero óptimæ conversatiónis actus: et secúndum sanctæ, et a Deo cónditæ legis constitúta, respóndit cito, dicens præmítti se velle in inférnum.
6	24	Non enim ætáti nostræ dignum est, inquit, fíngere: ut multi adolescéntium, arbitrántes Eleázarum nonagínta annórum transísse ad vitam alienigenárum:
6	25	et ipsi propter meam simulatiónem, et propter módicum corruptíbilis vitæ tempus decipiántur, et per hoc máculam, atque exsecratiónem meæ senectúti conquíram.
6	26	Nam etsi in præsénti témpore supplíciis hóminum erípiar, sed manum Omnipoténtis nec vivus, nec defúnctus effúgiam.
6	27	Quam ob rem fórtiter vita excedéndo, senectúte quidem dignus apparébo:
6	28	adolescéntibus autem exémplum forte relínquam, si prompto ánimo, ac fórtiter pro gravíssimis ac sanctíssimis légibus honésta morte perfúngar. His dictis, conféstim ad supplícium trahebátur.
6	29	Hi autem, qui eum ducébant, et paulo ante fúerant mitióres, in iram convérsi sunt propter sermónes ab eo dictos, quos illi per arrogántiam prolátos arbitrabántur.
6	30	Sed, cum plagis perimerétur, ingémuit, et dixit: Dómine, qui habes sanctam sciéntiam, maniféste tu scis, quia, cum a morte possem liberári, duros córporis sustíneo dolóres: secúndum ánimam vero propter timórem tuum libénter hæc pátior.
6	31	Et iste quidem hoc modo vita decéssit, non solum juvénibus, sed et univérsæ genti memóriam mortis suæ ad exémplum virtútis et fortitúdinis derelínquens.
7	1	Cóntigit autem et septem fratres una cum matre sua apprehénsos compélli a rege édere contra fas carnes porcínas, flagris, et táureis cruciátos.
7	2	Unus autem ex illis, qui erat primus, sic ait: Quid quæris, et quid vis díscere a nobis? paráti sumus mori, magis quam pátrias Dei leges prævaricári.
7	3	Irátus ítaque rex, jussit sartágines, et ollas ǽneas succéndi: quibus statim succénsis,
7	4	jussit, ei, qui prior fúerat locútus, amputári linguam: et cute cápitis abstrácta, summas quoque manus et pedes ei præscíndi, céteris ejus frátribus, et matre inspiciéntibus.
7	5	Et cum jam per ómnia inútilis factus esset, jussit ignem admovéri, et adhuc spirántem torréri in sartágine: in qua cum diu cruciarétur, céteri una cum matre ínvicem se hortabántur mori fórtiter,
7	6	dicéntes: Dóminus Deus aspíciet veritátem, et consolábitur in nobis, quemádmodum in protestatióne cántici declarávit Móyses: Et in servis suis consolábitur.
7	7	Mórtuo ítaque illo primo hoc modo, sequéntem deducébant ad illudéndum: et cute cápitis ejus cum capíllis abstrácta, interrogábant si manducáret, priúsquam toto córpore per membra síngula punirétur.
7	8	At ille respóndens pátria voce, dixit: Non fáciam. Propter quod et iste, sequénti loco, primi torménta suscépit:
7	9	et in último spíritu constitútus, sic ait: Tu quidem scelestíssime in præsénti vita nos perdis: sed Rex mundi defúnctos nos pro suis légibus in ætérnæ vitæ resurrectióne suscitábit.
7	10	Post hunc tértius illúditur, et linguam postulátus cito prótulit, et manus constánter exténdit:
7	11	et cum fidúcia ait: E cælo ista possídeo, sed propter Dei leges nunc hæc ipsa despício, quóniam ab ipso me ea receptúrum spero:
7	12	ita ut rex, et qui cum ipso erant, miraréntur adolescéntis ánimum, quod tamquam níhilum dúceret cruciátus.
7	13	Et hoc ita defúncto, quartum vexábant simíliter torquéntes.
7	14	Et cum jam esset ad mortem, sic ait: Pótius est ab homínibus morti datos spem exspectáre a Deo, íterum ab ipso resuscitándos: tibi enim resurréctio ad vitam non erit.
7	15	Et cum admovíssent quintum, vexábant eum. At ille respíciens in eum,
7	16	dixit: Potestátem inter hómines habens, cum sis corruptíbilis, facis quod vis: noli autem putáre genus nostrum a Deo esse derelíctum:
7	17	tu autem patiénter sústine, et vidébis magnam potestátem ipsíus, quáliter te, et semen tuum torquébit.
7	18	Post hunc ducébant sextum, et is, mori incípiens, sic ait: Noli frustra erráre: nos enim propter nosmetípsos hæc pátimur, peccántes in Deum nostrum, et digna admiratióne facta sunt in nobis:
7	19	tu autem ne exístimes tibi impúne futúrum, quod contra Deum pugnáre tentáveris.
7	20	Supra modum autem mater mirábilis, et bonórum memória digna, quæ pereúntes septem fílios sub uníus diéi témpore conspíciens, bono ánimo ferébat propter spem, quam in Deum habébat:
7	21	síngulos illórum hortabátur voce pátria fórtiter, repléta sapiéntia: et, femíneæ cogitatióni masculínum ánimum ínserens,
7	22	dixit ad eos: Néscio quáliter in útero meo apparuístis, neque enim ego spíritum et ánimam donávi vobis et vitam, et singulórum membra non ego ipsa compégi:
7	23	sed enim mundi Creátor, qui formávit hóminis nativitátem, quique ómnium invénit oríginem, et spíritum vobis íterum cum misericórdia reddet et vitam, sicut nunc vosmetípsos despícitis propter leges ejus.
7	24	Antíochus autem, contémni se arbitrátus, simul et exprobrántis voce despécta, cum adhuc adolescéntior superésset, non solum verbis hortabátur, sed et cum juraménto affirmábat se dívitem et beátum factúrum, et translátum a pátriis légibus amícum habitúrum, et res necessárias ei præbitúrum.
7	25	Sed ad hæc cum adoléscens nequáquam inclinarétur, vocávit rex matrem, et suadébat ei ut adolescénti fíeret in salútem.
7	26	Cum autem multis eam verbis esset hortátus, promísit suasúrum se fílio suo.
7	27	Itaque inclináta ad illum, irrídens crudélem tyránnum, ait pátria voce: Fili mi, miserére mei, quæ te in útero novem ménsibus portávi, et lac triénnio dedi et álui, et in ætátem istam perdúxi.
7	28	Peto, nate, ut aspícias ad cælum, et terram, et ad ómnia quæ in eis sunt: et intélligas quia ex níhilo fecit illa Deus, et hóminum genus:
7	29	ita fiet, ut non tímeas carníficem istum, sed dignus frátribus tuis efféctus párticeps, súscipe mortem, ut in illa miseratióne cum frátribus tuis te recípiam.
7	30	Cum hæc illa adhuc díceret, ait adoléscens: Quem sustinétis? non obédio præcépto regis, sed præcépto legis, quæ data est nobis per Móysen.
7	31	Tu vero, qui invéntor omnis malítiæ factus es in Hebrǽos, non effúgies manum Dei.
7	32	Nos enim pro peccátis nostris hæc pátimur.
7	33	Et si nobis propter increpatiónem, et correptiónem Dóminus Deus noster módicum irátus est: sed íterum reconciliábitur servis suis.
7	34	Tu autem, o sceléste, et ómnium hóminum flagitiosíssime, noli frustra extólli vanis spebus in servos ejus inflammátus:
7	35	nondum enim omnipoténtis Dei, et ómnia inspiciéntis, judícium effugísti.
7	36	Nam fratres mei, módico nunc dolóre sustentáto, sub testaménto ætérnæ vitæ effécti sunt: tu vero judício Dei justas supérbiæ tuæ pœnas exsólves.
7	37	Ego autem, sicut fratres mei, ánimam, et corpus meum trado pro pátriis légibus, ínvocans Deum matúrius genti nostræ propítium fíeri, teque cum torméntis, et verbéribus confitéri quod ipse est Deus solus.
7	38	In me vero et in frátribus meis désinet Omnipoténtis ira, quæ super omne genus nostrum juste superdúcta est.
7	39	Tunc rex accénsus ira in hunc, super omnes crudélius desǽvit, indígne ferens se derísum.
7	40	Et hic ítaque mundus óbiit, per ómnia in Dómino confídens.
7	41	Novíssime autem post fílios, et mater consúmpta est.
7	42	Igitur de sacrifíciis, et de nímiis crudelitátibus satis dictum est.
8	1	Judas vero Machabǽus, et qui cum illo erant, introíbant laténter in castélla: et convocántes cognátos, et amícos, et eos, qui permansérunt in Judaísmo assuméntes, eduxérunt ad se sex míllia virórum.
8	2	Et invocábant Dóminum, ut respíceret in pópulum, qui ab ómnibus calcabátur: et misererétur templo, quod contaminabátur ab ímpiis:
8	3	misererétur étiam extermínio civitátis, quæ esset íllico complanánda, et vocem sánguinis ad se clamántis audíret:
8	4	memorarétur quoque iniquíssimas mortes parvulórum innocéntum, et blasphémias nómini suo illátas, et indignarétur super his.
8	5	At Machabǽus, congregáta multitúdine, intolerábilis géntibus efficiebátur: ira enim Dómini in misericórdiam convérsa est.
8	6	Et supervéniens castéllis, et civitátibus improvísus, succendébat eas: et opportúna loca óccupans, non paucas hóstium strages dabat:
8	7	máxime autem nóctibus ad hujuscémodi excúrsus ferebátur, et fama virtútis ejus ubíque diffundebátur.
8	8	Videns autem Philíppus paulátim virum ad proféctum veníre, ac frequéntius res ei cédere próspere, ad Ptolemǽum ducem Cœlesýriæ, et Phœnícis scripsit ut auxílium ferret regis negótiis.
8	9	At ille velóciter misit Nicánorem Pátrocli de primóribus amícum, datis ei de permístis géntibus, armátis non minus vigínti míllibus, ut univérsum Judæórum genus deléret, adjúncto ei Górgia viro militári, et in béllicis rebus experientíssimo.
8	10	Constítuit autem Nicánor, ut regi tribútum, quod Románis erat dandum, duo míllia talentórum de captivitáte Judæórum suppléret:
8	11	statímque ad marítimas civitátes misit, cónvocans ad coëmptiónem Judaicórum mancipiórum, promíttens se nonagínta mancípia talénto distractúrum, non respíciens ad vindíctam, quæ eum ab Omnipoténte esset consecutúra.
8	12	Judas autem ubi cómperit, indicávit his, qui secum erant, Judǽis Nicánoris advéntum.
8	13	Ex quibus quidam formidántes, et non credéntes Dei justítiæ, in fugam vertebántur:
8	14	álii vero si quid eis supérerat vendébant, simúlque Dóminum deprecabántur ut eríperet eos ab ímpio Nicánore, qui eos priúsquam cóminus veníret, vendíderat:
8	15	et si non propter eos, propter testaméntum tamen quod erat ad patres eórum, et propter invocatiónem sancti et magnífici nóminis ejus super ipsos.
8	16	Convocátis autem Machabǽus septem míllibus, qui cum ipso erant, rogábat ne hóstibus reconciliaréntur, neque metúerent iníque veniéntium advérsum se hóstium multitúdinem, sed fórtiter conténderent,
8	17	ante óculos habéntes contuméliam, quæ loco sancto ab his injúste esset illáta, itémque et ludíbrio hábitæ civitátis injúriam, adhuc étiam véterum institúta convúlsa.
8	18	Nam illi quidem armis confídunt, ait, simul et audácia: nos autem in omnipoténte Dómino, qui potest et veniéntes advérsum nos, et univérsum mundum uno nutu delére, confídimus.
8	19	Admónuit autem eos et de auxíliis Dei, quæ facta sunt erga paréntes: et quod sub Sennácherib centum octogínta quinque míllia periérunt:
8	20	et de prœ́lio, quod eis advérsus Gálatas fuit in Babylónia, ut omnes, ubi ad rem ventum est, Macedónibus sóciis hæsitántibus, ipsi sex míllia soli peremérunt centum vigínti míllia, propter auxílium illis datum de cælo, et benefícia pro his plúrima consecúti sunt.
8	21	His verbis constántes effécti sunt, et pro légibus, et pátria mori paráti.
8	22	Constítuit ítaque fratres suos duces utríque órdini, Simónem, et Joséphum, et Jónathan, subjéctis unicuíque millénis et quingenténis.
8	23	Ad hoc étiam ab Esdra lecto illis sancto libro, et dato signo adjutórii Dei, in prima ácie ipse dux commísit cum Nicánore.
8	24	Et facto sibi adjutóre Omnipoténte, interfecérunt super novem míllia hóminum: majórem autem partem exércitus Nicánoris vulnéribus débilem factam fúgere compulérunt.
8	25	Pecúniis vero eórum, qui ad emptiónem ipsórum vénerant, sublátis, ipsos usquequáque persecúti sunt:
8	26	sed revérsi sunt hora conclúsi, nam erat ante sábbatum: quam ob causam non perseveravérunt insequéntes.
8	27	Arma autem ipsórum, et spólia congregántes, sábbatum agébant, benedicéntes Dóminum, qui liberávit eos in isto die, misericórdiæ inítium stillans in eos.
8	28	Post sábbatum vero debílibus, et órphanis, et víduis divisérunt spólia: et resídua ipsi cum suis habuére.
8	29	His ítaque gestis, et commúniter ab ómnibus facta obsecratióne, misericórdem Dóminum postulábant ut in finem servis suis reconciliarétur.
8	30	Et ex his, qui cum Timótheo, et Bácchide erant contra se contendéntes, super vigínti míllia interfecérunt, et munitiónes excélsas obtinuérunt: et plures prædas divisérunt, æquam portiónem debílibus, pupíllis, et víduis, sed et senióribus faciéntes.
8	31	Et cum arma eórum diligénter collegíssent, ómnia composuérunt in locis opportúnis: resídua vero spólia Jerosólymam detulérunt:
8	32	et Philárchen, qui cum Timótheo erat, interfecérunt, virum sceléstum, qui in multis Judǽos afflíxerat.
8	33	Et cum epinícia ágerent Jerosólymis, eum, qui sacras jánuas incénderat, id est, Callísthenem, cum in quoddam domicílium refugísset, incendérunt, digna ei mercéde pro impietátibus suis réddita.
8	34	Facinorosíssimus autem Nicánor, qui mille negotiántes ad Judæórum venditiónem addúxerat,
8	35	humiliátus auxílio Dómini ab his, quos nullos existimáverat, depósita veste glóriæ, per mediterránea fúgiens, solus venit Antiochíam, summam infelicitátem de intéritu sui exércitus consecútus.
8	36	Et qui promíserat Románis se tribútum restitúere de captivitáte Jerosolymórum, prædicábat nunc protectórem Deum habére Judǽos, et ob ipsum invulnerábiles esse, eo quod sequeréntur leges ab ipso constitútas.
9	1	Eódem témpore, Antíochus inhonéste revertebátur de Pérside.
9	2	Intráverat enim in eam, quæ dícitur Persépolis, et tentávit exspoliáre templum, et civitátem opprímere: sed multitúdine ad arma concurrénte, in fugam versi sunt: et ita cóntigit ut Antíochus post fugam túrpiter redíret.
9	3	Et cum venísset circa Ecbátanam, recognóvit quæ erga Nicánorem, et Timótheum gesta sunt.
9	4	Elátus autem in ira, arbitrabátur se injúriam illórum, qui se fugáverant posse in Judǽos retorquére: ideóque jussit agitári currum suum sine intermissióne agens iter, cælésti eum judício perurgénte, eo quod ita supérbe locútus est se ventúrum Jerosólymam, et congériem sepúlcri Judæórum eam factúrum.
9	5	Sed qui univérsa cónspicit Dóminus Deus Israël, percússit eum insanábili, et invisíbili plaga. Ut enim finívit hunc ipsum sermónem, apprehéndit eum dolor dirus víscerum, et amára internórum torménta:
9	6	et quidem satis juste, quippe qui multis, et novis cruciátibus aliórum tórserat víscera, licet ille nullo modo a sua malítia cessáret.
9	7	Super hoc autem supérbia replétus, ignem spirans ánimo in Judǽos, et præcípiens accelerári negótium, cóntigit illum ímpetu eúntem de curru cádere, et gravi córporis collisióne membra vexári.
9	8	Isque qui sibi videbátur étiam flúctibus maris imperáre, supra humánum modum supérbia replétus, et móntium altitúdines in statéra appéndere, nunc humiliátus ad terram in gestatório portabátur, maniféstam Dei virtútem in semetípso contéstans:
9	9	ita ut de córpore ímpii vermes scaturírent, ac vivéntis in dolóribus carnes ejus efflúerent, odóre étiam illíus et fœtóre exércitus gravarétur:
9	10	et qui paulo ante sídera cæli contíngere se arbitrabátur, eum nemo póterat propter intolerántiam fœtóris portáre.
9	11	Hinc ígitur cœpit ex gravi supérbia dedúctus ad agnitiónem sui veníre, divína admónitus plaga, per moménta síngula dolóribus suis augménta capiéntibus.
9	12	Et cum nec ipse jam fœtórem suum ferre posset, ita ait: Justum est súbditum esse Deo, et mortálem non pária Deo sentíre.
9	13	Orábat autem hic sceléstus Dóminum, a quo non esset misericórdiam consecutúrus.
9	14	Et civitátem, ad quam festínans veniébat ut eam ad solum dedúceret, ac sepúlcrum congestórum fáceret, nunc optat líberam réddere:
9	15	et Judǽos, quos nec sepultúra quidem se dignos habitúrum, sed ávibus ac feris diripiéndos traditúrum, et cum párvulis exterminatúrum díxerat, æquáles nunc Atheniénsibus factúrum pollicétur:
9	16	templum étiam sanctum, quod prius exspoliáverat, óptimis donis ornatúrum, et sancta vasa multiplicatúrum, et pertinéntes ad sacrifícia sumptus de reddítibus suis præstatúrum:
9	17	super hæc, et Judǽum se futúrum, et omnem locum terræ perambulatúrum, et prædicatúrum Dei potestátem.
9	18	Sed non cessántibus dolóribus (supervénerat enim in eum justum Dei judícium), despérans scripsit ad Judǽos in modum deprecatiónis epístolam hæc continéntem:
9	19	Optimis cívibus Judǽis plúrimam salútem, et bene valére, et esse felíces, rex et princeps Antíochus.
9	20	Si bene valétis, et fílii vestri, et ex senténtia vobis cuncta sunt, máximas ágimus grátias.
9	21	Et ego in infirmitáte constitútus, vestri autem memor benígne revérsus de Pérsidis locis, et infirmitáte gravi apprehénsus, necessárium duxi pro commúni utilitáte curam habére:
9	22	non despérans memetípsum, sed spem multam habens effugiéndi infirmitátem.
9	23	Respíciens autem quod et pater meus, quibus tempóribus in locis superióribus ducébat exércitum, osténdit qui post se suscíperet principátum:
9	24	ut si quid contrárium accíderet, aut diffícile nuntiarétur, sciéntes hi, qui in regiónibus erant, cui esset rerum summa derelícta, non turbaréntur.
9	25	Ad hæc, consíderans de próximo poténtes quosque et vicínos tempóribus insidiántes, et evéntum exspectántes, designávi fílium meum Antíochum regem, quem sæpe recúrrens in superióra regna multis vestrum commendábam: et scripsi ad eum quæ subjécta sunt.
9	26	Oro ítaque vos, et peto mémores beneficiórum públice et privátim, ut unusquísque consérvet fidem ad me et ad fílium meum.
9	27	Confído enim eum modéste et humáne actúrum, et sequéntem propósitum meum, et commúnem vobis fore.
9	28	Igitur homicída et blasphémus péssime percússus, et ut ipse álios tractáverat, péregre in móntibus miserábili óbitu vita functus est.
9	29	Transferébat autem corpus Philíppus collactáneus ejus: qui, métuens fílium Antíochi, ad Ptolemǽum Philométorem in Ægýptum ábiit.
10	1	Machabǽus autem, et qui cum eo erant, Dómino se protegénte, templum quidem, et civitátem recépit:
10	2	aras autem, quas alienígenæ per platéas exstrúxerant, itémque delúbra demolítus est:
10	3	et purgáto templo, áliud altáre fecérunt, et de ignítis lapídibus igne concépto sacrifícia obtulérunt post biénnium, et incénsum, et lucérnas, et panes propositiónis posuérunt.
10	4	Quibus gestis, rogábant Dóminum prostráti in terram, ne ámplius tálibus malis incíderent: sed et, si quando peccássent, ut ab ipso mítius corriperéntur, et non bárbaris, ac blasphémis homínibus traderéntur.
10	5	Qua die autem templum ab alienígenis pollútum fúerat, cóntigit eádem die purificatiónem fíeri, vigésima quinta mensis, qui fuit Casleu.
10	6	Et cum lætítia diébus octo egérunt in modum tabernaculórum, recordántes quod ante módicum témporis diem solémnem tabernaculórum in móntibus, et in spelúncis more bestiárum égerant.
10	7	Propter quod thyrsos, et ramos vírides, et palmas præferébant ei, qui prosperávit mundári locum suum.
10	8	Et decrevérunt commúni præcépto, et decréto, univérsæ genti Judæórum ómnibus annis ágere dies istos.
10	9	Et Antíochi quidem, qui appellátus est Nóbilis, vitæ excéssus ita se hábuit.
10	10	Nunc autem de Eupátore Antíochi ímpii fílio, quæ gesta sunt narrábimus, breviántes mala, quæ in bellis gesta sunt.
10	11	Hic enim suscépto regno, constítuit super negótia regni Lýsiam quemdam, Phœnícis, et Sýriæ milítiæ príncipem.
10	12	Nam Ptolemǽus, qui dicebátur Macer, justi tenax erga Judǽos esse constítuit, et præcípue propter iniquitátem, quæ facta erat in eos, et pacífice ágere cum eis.
10	13	Sed ob hoc accusátus ab amícis apud Eupátorem, cum frequénter próditor audíret, eo quod Cyprum créditam sibi a Philométore deseruísset, et ad Antíochum Nóbilem translátus étiam ab eo recessísset, venéno vitam finívit.
10	14	Górgias autem, cum esset dux locórum, assúmptis ádvenis, frequénter Judǽos debellábat.
10	15	Judǽi vero, qui tenébant opportúnas munitiónes, fugátos ab Jerosólymis suscipiébant, et belláre tentábant.
10	16	Hi vero, qui erant cum Machabǽo, per oratiónes Dóminum rogántes ut esset sibi adjútor, ímpetum fecérunt in munitiónes Idumæórum:
10	17	multáque vi insisténtes, loca obtinuérunt, occurréntes interemérunt, et omnes simul non minus vigínti míllibus trucidavérunt.
10	18	Quidam autem cum confugíssent in duas turres valde munítas, omnem apparátum ad repugnándum habéntes,
10	19	Machabǽus ad eórum expugnatiónem relícto Simóne, et Josépho, itémque Zachǽo, eísque qui cum ipsis erant satis multis, ipse ad eas, quæ ámplius perurgébant, pugnas convérsus est.
10	20	Hi vero, qui cum Simóne erant, cupiditáte ducti, a quibúsdam, qui in túrribus erant, suási sunt pecúnia: et septuagínta míllibus dídrachmis accéptis, dimisérunt quosdam effúgere.
10	21	Cum autem Machabǽo nuntiátum esset quod factum est, princípibus pópuli congregátis, accusávit, quod pecúnia fratres vendidíssent, adversáriis eórum dimíssis.
10	22	Hos ígitur proditóres factos interfécit, et conféstim duas turres occupávit.
10	23	Armis autem ac mánibus ómnia próspere agéndo in duábus munitiónibus plus quam vigínti míllia perémit.
10	24	At Timótheus, qui prius a Judǽis fúerat superátus, convocáto exércitu peregrínæ multitúdinis, et congregáto equitátu Asiáno, advénit quasi armis Judǽam captúrus.
10	25	Machabǽus autem, et qui cum ipso erant, appropinquánte illo, deprecabántur Dóminum, caput terra aspergéntes, lumbósque cilíciis præcíncti,
10	26	ad altáris crepídinem provolúti, ut sibi propítius, inimícis autem eórum esset inimícus, et adversáriis adversarétur, sicut lex dicit.
10	27	Et ita post oratiónem, sumptis armis, lóngius de civitáte procedéntes, et próximi hóstibus effécti, resedérunt.
10	28	Primo autem solis ortu utríque commisérunt: isti quidem victóriæ, et prosperitátis sponsórem cum virtúte Dóminum habéntes: illi autem ducem belli ánimum habébant.
10	29	Sed cum véhemens pugna esset, apparuérunt adversáriis de cælo viri quinque in equis, frenis áureis decóri, ducátum Judǽis præstántes:
10	30	ex quibus duo Machabǽum médium habéntes, armis suis circumséptum incólumem conservábant: in adversários autem tela, et fúlmina jaciébant, ex quo et cæcitáte confúsi, et repléti perturbatióne cadébant.
10	31	Interfécti sunt autem vigínti míllia quingénti, et équites sexcénti.
10	32	Timótheus vero confúgit in Gázaram præsídium munítum, cui prǽerat Chǽreas.
10	33	Machabǽus autem, et qui cum eo erant, lætántes obsedérunt præsídium diébus quátuor.
10	34	At hi, qui intus erant, loci firmitáte confísi, supra modum maledicébant, et sermónes nefándos jactábant.
10	35	Sed cum dies quinta illucésceret, vigínti júvenes ex his, qui cum Machabǽo erant, accénsi ánimis propter blasphémiam, viríliter accessérunt ad murum, et feróci ánimo incedéntes ascendébant:
10	36	sed et álii simíliter ascendéntes, turres portásque succéndere aggréssi sunt, atque ipsos malédicos vivos concremáre.
10	37	Per contínuum autem bíduum præsídio vastáto, Timótheum occultántem se in quodam repértum loco peremérunt: et fratrem illíus Chǽream, et Apollóphanem occidérunt.
10	38	Quibus gestis, in hymnis et confessiónibus benedicébant Dóminum, qui magna fecit in Israël, et victóriam dedit illis.
11	1	Sed parvo post témpore, Lýsias procurátor regis, et propínquus, ac negotiórum præpósitus, gráviter ferens de his, quæ accíderant,
11	2	congregátis octogínta míllibus, et equitátu univérso, veniébat advérsus Judǽos, exístimans se civitátem quidem captam géntibus habitáculum factúrum,
11	3	templum vero in pecúniæ quæstum, sicut cétera delúbra géntium, habitúrum, et per síngulos annos venále sacerdótium:
11	4	nusquam recógitans Dei potestátem, sed mente effrenátus in multitúdine péditum, et in míllibus équitum, et in octogínta elephántis confidébat.
11	5	Ingréssus autem Judǽam, et apprópians Bethsúræ, quæ erat in angústo loco, ab Jerosólyma intervállo quinque stadiórum, illud præsídium expugnábat.
11	6	Ut autem Machabǽus, et qui cum eo erant, cognovérunt expugnári præsídia, cum fletu et lácrymis rogábant Dóminum, et omnis turba simul, ut bonum ángelum mítteret ad salútem Israël.
11	7	Et ipse primus Machabǽus, sumptis armis, céteros adhortátus est simul secum perículum subíre, et ferre auxílium frátribus suis.
11	8	Cumque páriter prompto ánimo procéderent, Jerosólymis appáruit præcédens eos eques in veste cándida, armis áureis hastam vibrans.
11	9	Tunc omnes simul benedixérunt misericórdem Dóminum, et convaluérunt ánimis: non solum hómines, sed et béstias ferocíssimas, et muros férreos paráti penetráre.
11	10	Ibant ígitur prompti, de cælo habéntes adjutórem, et miserántem super eos Dóminum.
11	11	Leónum autem more ímpetu irruéntes in hostes, prostravérunt ex eis úndecim míllia péditum, et équitum mille sexcéntos:
11	12	univérsos autem in fugam vertérunt, plures autem ex eis vulneráti nudi evasérunt. Sed et ipse Lýsias túrpiter fúgiens evásit.
11	13	Et quia non insensátus erat, secum ipse réputans factam erga se diminutiónem, et intélligens invíctos esse Hebrǽos, omnipoténtis Dei auxílio inniténtes, misit ad eos:
11	14	promisítque se consensúrum ómnibus, quæ justa sunt, et regem compulsúrum amícum fíeri.
11	15	Annuit autem Machabǽus précibus Lýsiæ, in ómnibus utilitáti cónsulens: et quæcúmque Machabǽus scripsit Lýsiæ de Judǽis, ea rex concéssit.
11	16	Nam erant scriptæ Judǽis epístolæ a Lýsia quidem hunc modum continéntes: Lýsias pópulo Judæórum salútem.
11	17	Joánnes, et Abésalom, qui missi fúerant a vobis, tradéntes scripta, postulábant ut ea, quæ per illos significabántur, implérem.
11	18	Quæcúmque ígitur regi potuérunt perférri, expósui: et quæ res permittébat, concéssit.
11	19	Si ígitur in negótiis fidem conservavéritis, et deínceps bonórum vobis causa esse tentábo.
11	20	De céteris autem per síngula verbo mandávi et istis, et his, qui a me missi sunt, cólloqui vobíscum.
11	21	Bene valéte. Anno centésimo, quadragésimo octávo mensis Dióscori, die vigésima et quarta.
11	22	Regis autem epístola ista continébat: Rex Antíochus Lýsiæ fratri salútem.
11	23	Patre nostro inter deos transláto, nos voléntes eos, qui sunt in regno nostro sine tumúltu ágere, et rebus suis adhibére diligéntiam,
11	24	audívimus Judǽos non consensísse patri meo ut transferréntur ad ritum Græcórum, sed tenére velle suum institútum, ac proptérea postuláre a nobis concédi sibi legítima sua.
11	25	Voléntes ígitur hanc quoque gentem quiétam esse, statuéntes judicávimus templum restítui illis, ut ágerent secúndum suórum majórum consuetúdinem.
11	26	Bene ígitur féceris, si míseris ad eos, et déxteram déderis: ut cógnita nostra voluntáte, bono ánimo sint, et utilitátibus própriis desérviant.
11	27	Ad Judǽos vero regis epístola talis erat: Rex Antíochus senátui Judæórum, et céteris Judǽis salútem.
11	28	Si valétis, sic estis ut vólumus: sed et ipsi bene valémus.
11	29	Adiit nos Meneláus, dicens velle vos descéndere ad vestros, qui sunt apud nos.
11	30	His ígitur, qui cómmeant usque ad diem trigésimum mensis Xánthici, damus dextras securitátis,
11	31	ut Judǽi utántur cibis, et légibus suis, sicut et prius: et nemo eórum ullo modo moléstiam patiátur de his, quæ per ignorántiam gesta sunt.
11	32	Mísimus autem et Meneláum, qui vos alloquátur.
11	33	Valéte. Anno centésimo quadragésimo octávo, Xánthici mensis quintadécima die.
11	34	Misérunt autem étiam Románi epístolam, ita se habéntem: Quintus Mémmius, et Titus Manílius legáti Romanórum, pópulo Judæórum salútem.
11	35	De his, quæ Lýsias cognátus regis concéssit vobis, et nos concéssimus.
11	36	De quibus autem ad regem judicávit referéndum, conféstim áliquem míttite, diligéntius inter vos conferéntes, ut decernámus, sicut cóngruit vobis: nos enim Antiochíam accédimus.
11	37	Ideóque festináte rescríbere, ut nos quoque sciámus cujus estis voluntátis.
11	38	Bene valéte. Anno centésimo quadragésimo octávo, quintadécima die mensis Xánthici.
12	1	His factis pactiónibus, Lýsias pergébat ad regem, Judǽi autem agricultúræ óperam dabant.
12	2	Sed hi, qui reséderant, Timótheus, et Apollónius Gennǽi fílius, sed et Hierónymus, et Démophon super hos, et Nicánor Cypriárches, non sinébant eos in siléntio ágere, et quiéte.
12	3	Joppítæ vero tale quoddam flagítium perpetrárunt: rogavérunt Judǽos, cum quibus habitábant, ascéndere scaphas, quas paráverant, cum uxóribus, et fíliis, quasi nullis inimicítiis inter eos subjacéntibus.
12	4	Secúndum commúne ítaque decrétum civitátis, et ipsis acquiescéntibus, pacísque causa nihil suspéctum habéntibus: cum in altum processíssent, submersérunt non minus ducéntos.
12	5	Quam crudelitátem Judas in suæ gentis hómines factam ut cognóvit, præcépit viris, qui erant cum ipso: et invocáto justo júdice Deo,
12	6	venit advérsus interfectóres fratrum, et portum quidem noctu succéndit, scaphas exússit, eos autem, qui ab igne refúgerant, gládio perémit.
12	7	Et cum hæc ita egísset, discéssit quasi íterum reversúrus, et univérsos Joppítas eradicatúrus.
12	8	Sed cum cognovísset et eos, qui erant Jámniæ, velle pari modo fácere habitántibus secum Judǽis,
12	9	Jamnítis quoque nocte supervénit, et portum cum návibus succéndit: ita ut lumen ignis apparéret Jerosólymis a stádiis ducéntis quadragínta.
12	10	Inde cum jam abiíssent novem stádiis, et iter fácerent ad Timótheum, commisérunt cum eo Arabes quinque míllia viri, et équites quingénti.
12	11	Cumque pugna válida fíeret, et auxílio Dei próspere cessísset, resídui Arabes victi petébant a Juda dextram sibi dari, promitténtes se páscua datúros, et in céteris profutúros.
12	12	Judas autem arbitrátus vere in multis eos útiles, promísit pacem: dextrísque accéptis, discessére ad tabernácula sua.
12	13	Aggréssus est autem et civitátem quamdam firmam póntibus murísque circumséptam, quæ a turbis habitabátur géntium promiscuárum: cui nomen Casphin.
12	14	Hi vero, qui intus erant, confidéntes in stabilitáte murórum, et apparátu alimoniárum, remíssius agébant, maledíctis lacesséntes Judam, et blasphemántes, ac loquéntes quæ fas non est.
12	15	Machabǽus autem, invocáto magno mundi Príncipe, qui sine ariétibus et máchinis tempóribus Jesu præcipitávit Jéricho, írruit feróciter muris:
12	16	et capta civitáte per Dómini voluntátem, innumerábiles cædes fecit, ita ut ádjacens stagnum stadiórum duórum latitúdinis, sánguine interfectórum flúere viderétur.
12	17	Inde discessérunt stádia septingénta quinquagínta, et venérunt in Cháraca ad eos, qui dicúntur Tubianǽi, Judǽos:
12	18	et Timótheum quidem in illis locis non comprehendérunt, nullóque negótio perfécto regréssus est, relícto in quodam loco firmíssimo præsídio.
12	19	Dosítheus autem et Sosípater, qui erant duces cum Machabǽo, peremérunt a Timótheo relíctos in præsídio, decem míllia viros.
12	20	At Machabǽus, ordinátis circum se sex míllibus, et constitútis per cohórtes, advérsus Timótheum procéssit, habéntem secum centum vigínti míllia péditum, equitúmque duo míllia quingéntos.
12	21	Cógnito autem Judæ advéntu, Timótheus præmísit mulíeres, et fílios, et réliquum apparátum, in præsídium, quod Cárnion dícitur: erat enim inexpugnábile, et accéssu diffícile propter locórum angústias.
12	22	Cumque cohors Judæ prima apparuísset, timor hóstibus incússus est ex præséntia Dei, qui univérsa cónspicit: et in fugam versi sunt álius ab álio, ita ut magis a suis dejiceréntur, et gladiórum suórum íctibus debilitaréntur.
12	23	Judas autem veheménter instábat púniens profános, et prostrávit ex eis trigínta míllia virórum.
12	24	Ipse vero Timótheus íncidit in partes Dosíthei, et Sosípatris: et multis précibus postulábat ut vivus dimitterétur, eo quod multórum ex Judǽis paréntes habéret ac fratres, quos morte ejus décipi eveníret.
12	25	Et cum fidem dedísset restitutúrum se eos secúndum constitútum, illǽsum eum dimisérunt propter fratrum salútem.
12	26	Judas autem egréssus est ad Cárnion, interféctis vigínti quinque míllibus.
12	27	Post horum fugam, et necem, movit exércitum ad Ephron civitátem munítam, in qua multitúdo diversárum géntium habitábat: et robústi júvenes pro muris consisténtes fórtiter repugnábant: in hac autem máchinæ multæ, et telórum erat apparátus.
12	28	Sed cum Omnipoténtem invocássent, qui potestáte sua vires hóstium confríngit, cepérunt civitátem: et ex eis, qui intus erant, vigínti quinque míllia prostravérunt.
12	29	Inde ad civitátem Scythárum abiérunt, quæ ab Jerosólymis sexcéntis stádiis áberat.
12	30	Contestántibus autem his, qui apud Scythopolítas erant, Judǽis, quod benígne ab eis haberéntur, étiam tempóribus infelicitátis quod modéste secum égerint:
12	31	grátias agéntes eis, et exhortáti étiam de cétero erga genus suum benígnos esse, venérunt Jerosólymam die solémni septimanárum instánte.
12	32	Et post Pentecósten abiérunt contra Górgiam præpósitum Idumǽæ.
12	33	Exívit autem cum pedítibus tribus míllibus, et equítibus quadringéntis.
12	34	Quibus congréssis, cóntigit paucos rúere Judæórum.
12	35	Dosítheus vero quidam de Bacénoris eques, vir fortis, Górgiam tenébat: et, cum vellet illum cápere vivum, eques quidam de Thrácibus írruit in eum, humerúmque ejus amputávit: atque ita Górgias effúgit in Marésa.
12	36	At illis, qui cum Esdrim erant, diútius pugnántibus et fatigátis, invocávit Judas Dóminum adjutórem, et ducem belli fíeri:
12	37	incípiens voce pátria, et cum hymnis clamórem extóllens, fugam Górgiæ milítibus incússit.
12	38	Judas autem collécto exércitu venit in civitátem Odóllam: et cum séptima dies superveníret, secúndum consuetúdinem purificáti, in eódem loco sábbatum egérunt.
12	39	Et sequénti die venit cum suis Judas, ut córpora prostratórum tólleret, et cum paréntibus póneret in sepúlcris patérnis.
12	40	Invenérunt autem sub túnicis interfectórum de donáriis idolórum, quæ apud Jámniam fuérunt, a quibus lex próhibet Judǽos: ómnibus ergo maniféstum factum est, ob hanc causam eos corruísse.
12	41	Omnes ítaque benedixérunt justum judícium Dómini, qui occúlta fécerat manifésta.
12	42	Atque ita ad preces convérsi, rogavérunt ut id, quod factum erat, delíctum oblivióni traderétur. At vero fortíssimus Judas hortabátur pópulum conserváre se sine peccáto, sub óculis vidéntes quæ facta sunt pro peccátis eórum, qui prostráti sunt.
12	43	Et facta collatióne, duódecim míllia drachmas argénti misit Jerosólymam offérri pro peccátis mortuórum sacrifícium, bene et religióse de resurrectióne cógitans
12	44	(nisi enim eos, qui cecíderant, resurrectúros speráret, supérfluum viderétur, et vanum oráre pro mórtuis),
12	45	et quia considerábat quod hi, qui cum pietáte dormitiónem accéperant, óptimam habérent repósitam grátiam.
12	46	Sancta ergo et salúbris est cogitátio pro defúnctis exoráre, ut a peccátis solvántur.
13	1	Anno centésimo quadragésimo nono, cognóvit Judas Antíochum Eupátorem veníre cum multitúdine advérsus Judǽam,
13	2	et cum eo Lýsiam procuratórem, et præpósitum negotiórum, secum habéntem péditum centum decem míllia, et équitum quinque míllia, et elephántos vigínti duos, currus cum fálcibus trecéntos.
13	3	Commíscuit autem se illis et Meneláus: et cum multa fallácia deprecabátur Antíochum, non pro pátriæ salúte, sed sperans se constítui in principátum.
13	4	Sed Rex regum suscitávit ánimos Antíochi in peccatórem: et suggerénte Lýsia hunc esse causam ómnium malórum, jussit (ut eis est consuetúdo) apprehénsum in eódem loco necári.
13	5	Erat autem in eódem loco turris quinquagínta cubitórum, aggéstum úndique habens cíneris: hæc prospéctum habébat in præceps.
13	6	Inde in cínerem déjici jussit sacrílegum, ómnibus eum propelléntibus ad intéritum.
13	7	Et tali lege prævaricatórem legis cóntigit mori, nec terræ dari Meneláum.
13	8	Et quidem satis juste: nam quia multa erga aram Dei delícta commísit, cujus ignis, et cinis erat sanctus: ipse in cíneris morte damnátus est.
13	9	Sed rex mente effrenátus veniébat, nequiórem se patre suo Judǽis ostensúrus.
13	10	Quibus Judas cógnitis, præcépit pópulo ut die ac nocte Dóminum invocárent, quo, sicut semper, et nunc adjuváret eos:
13	11	quippe qui lege, et pátria, sanctóque templo privári vereréntur: ac pópulum, qui nuper páululum respirásset, ne síneret blasphémis rursus natiónibus subdi.
13	12	Omnibus ítaque simul id faciéntibus, et peténtibus a Dómino misericórdiam cum fletu, et jejúniis, per tríduum contínuum prostrátis, hortátus est eos Judas ut se præparárent.
13	13	Ipse vero cum senióribus cogitávit priúsquam rex admovéret exércitum ad Judǽam, et obtinéret civitátem, exíre, et Dómini judício commíttere éxitum rei.
13	14	Dans ítaque potestátem ómnium Deo mundi creatóri, et exhortátus suos ut fórtiter dimicárent, et usque ad mortem pro légibus, templo, civitáte, pátria, et cívibus starent, circa Modin exércitum constítuit.
13	15	Et dato signo suis Dei victóriæ, juvénibus fortíssimis eléctis, nocte aggréssus aulam régiam, in castris interfécit viros quátuor míllia, et máximum elephantórum cum his, qui superpósiti fúerant:
13	16	summóque metu, ac perturbatióne hóstium castra repléntes, rebus próspere gestis, abiérunt.
13	17	Hoc autem factum est die illucescénte, adjuvánte eum Dómini protectióne.
13	18	Sed rex, accépto gustu audáciæ Judæórum, arte difficultátem locórum tentábat:
13	19	et Bethsúræ, quæ erat Judæórum præsídium munítum, castra admovébat: sed fugabátur, impingébat, minorabátur.
13	20	His autem, qui intus erant, Judas necessária mittébat.
13	21	Enuntiávit autem mystéria hóstibus Rhódocus quidam de Judáico exércitu, qui requisítus comprehénsus est, et conclúsus.
13	22	Iterum rex sermónem hábuit ad eos, qui erant in Bethsúris: dextram dedit, accépit, ábiit:
13	23	commísit cum Juda, superátus est. Ut autem cognóvit rebellásse Philíppum Antiochíæ, qui relíctus erat super negótia, mente consternátus, Judǽos déprecans, subditúsque eis, jurat de ómnibus, quibus justum visum est: et reconciliátus óbtulit sacrifícium, honorávit templum, et múnera pósuit.
13	24	Machabǽum amplexátus est, et fecit eum a Ptolemáide usque ad Gerrénos ducem et príncipem.
13	25	Ut autem venit Ptolemáidam, gráviter ferébant Ptoleménses amicítiæ conventiónem, indignántes ne forte fœdus irrúmperent.
13	26	Tunc ascéndit Lýsias tribúnal, et expósuit ratiónem, et pópulum sedávit, regressúsque est Antiochíam: et hoc modo regis proféctio, et réditus procéssit.
14	1	Sed post triénnii tempus, cognóvit Judas, et qui cum eo erant, Demétrium Seléuci cum multitúdine válida, et návibus, per portum Trípolis ascendísse ad loca opportúna,
14	2	et tenuísse regiónes advérsus Antíochum, et ducem ejus Lýsiam.
14	3	Alcimus autem quidam, qui summus sacérdos fúerat, sed voluntárie coinquinátus est tempóribus commistiónis, consíderans nullo modo sibi esse salútem, neque accéssum ad altáre,
14	4	venit ad regem Demétrium centésimo quinquagésimo anno, ófferens ei corónam áuream, et palmam, super hæc et thallos, qui templi esse videbántur. Et ipsa quidem die síluit.
14	5	Tempus autem opportúnum deméntiæ suæ nactus, convocátus a Demétrio ad consílium, et interrogátus quibus rebus et consíliis Judǽi niteréntur,
14	6	respóndit: Ipsi, qui dicúntur Assidǽi Judæórum, quibus præest Judas Machabǽus, bella nútriunt, et seditiónes movent, nec patiúntur regnum esse quiétum:
14	7	nam et ego defraudátus paréntum glória (dico autem summo sacerdótio) huc veni:
14	8	primo quidem utilitátibus regis fidem servans, secúndo autem étiam cívibus cónsulens: nam illórum pravitáte univérsum genus nostrum non mínime vexátur.
14	9	Sed oro his síngulis o rex cógnitis, et regióni et géneri, secúndum humanitátem tuam pervulgátam ómnibus, próspice:
14	10	nam, quámdiu súperest Judas, impossíbile est pacem esse negótiis.
14	11	Tálibus autem ab hoc dictis, et céteri amíci hostíliter se habéntes advérsus Judam, inflammavérunt Demétrium.
14	12	Qui statim Nicánorem præpósitum elephantórum ducem misit in Judǽam:
14	13	datis mandátis ut ipsum quidem Judam cáperet: eos vero, qui cum illo erant, dispérgeret, et constitúeret Alcimum máximi templi summum sacerdótem.
14	14	Tunc gentes, quæ de Judǽa fúgerant Judam, gregátim se Nicánori miscébant, misérias, et clades Judæórum prosperitátes rerum suárum existimántes.
14	15	Audíto ítaque Judǽi Nicánoris advéntu, et convéntu natiónum, conspérsi terra rogábant eum, qui pópulum suum constítuit, ut in ætérnum custodíret, quique suam portiónem signis evidéntibus prótegit.
14	16	Imperánte autem duce, statim inde movérunt, convenerúntque ad castéllum Dessau.
14	17	Simon vero frater Judæ commíserat cum Nicánore: sed contérritus est repentíno advéntu adversariórum.
14	18	Nicánor tamen, áudiens virtútem cómitum Judæ, et ánimi magnitúdinem, quam pro pátriæ certamínibus habébant, sánguine judícium fácere metuébat.
14	19	Quam ob rem præmísit Posidónium, et Theodótium, et Matthíam, ut darent dextras atque accíperent.
14	20	Et cum diu de his consílium agerétur, et ipse dux ad multitúdinem retulísset, ómnium una fuit senténtia amicítiis annúere.
14	21	Itaque diem constituérunt, qua secréto inter se ágerent: et síngulis sellæ prolátæ sunt, et pósitæ.
14	22	Præcépit autem Judas armátos esse locis opportúnis, ne forte ab hóstibus repénte mali áliquid orirétur: et cóngruum collóquium fecérunt.
14	23	Morabátur autem Nicánor Jerosólymis, nihílque iníque agébat: gregésque turbárum, quæ congregátæ fúerant, dimísit.
14	24	Habébat autem Judam semper carum ex ánimo, et erat viro inclinátus.
14	25	Rogavítque eum dúcere uxórem, filiósque procreáre. Núptias fecit: quiéte egit, communitérque vivébant.
14	26	Alcimus autem, videns caritátem illórum ad ínvicem, et conventiónes, venit ad Demétrium, et dicébat Nicánorem rebus aliénis assentíre, Judámque regni insidiatórem successórem sibi destinásse.
14	27	Itaque rex exasperátus, et péssimis hujus criminatiónibus irritátus, scripsit Nicánori, dicens gráviter quidem se ferre de amicítiæ conventióne, jubére tamen Machabǽum cítius vinctum míttere Antiochíam.
14	28	Quibus cógnitis, Nicánor consternabátur, et gráviter ferébat, si ea, quæ convénerant, írrita fáceret, nihil læsus a viro:
14	29	sed, quia regi resístere non póterat, opportunitátem observábat, qua præcéptum perfíceret.
14	30	At Machabǽus, videns secum austérius ágere Nicánorem, et consuétum occúrsum ferócius exhibéntem, intélligens non ex bono esse austeritátem istam, paucis suórum congregátis, occultávit se a Nicánore.
14	31	Quod cum ille cognóvit fórtiter se a viro prævéntum, venit ad máximum et sanctíssimum templum: et sacerdótibus sólitas hóstias offeréntibus, jussit sibi tradi virum.
14	32	Quibus cum juraménto dicéntibus nescíre se ubi esset qui quærebátur, exténdens manum ad templum,
14	33	jurávit, dicens: Nisi Judam mihi vinctum tradidéritis, istud Dei fanum in planítiem dedúcam, et altáre effódiam, et templum hoc Líbero patri consecrábo.
14	34	Et his dictis ábiit. Sacerdótes autem protendéntes manus in cælum, invocábant eum, qui semper propugnátor esset gentis ipsórum, hæc dicéntes:
14	35	Tu Dómine universórum, qui nullíus índiges, voluísti templum habitatiónis tuæ fíeri in nobis.
14	36	Et nunc sancte sanctórum ómnium Dómine, consérva in ætérnum impollútam domum istam, quæ nuper mundáta est.
14	37	Razías autem quidam de senióribus ab Jerosólymis delátus est Nicánori, vir amátor civitátis, et bene áudiens: qui pro afféctu pater Judæórum appellabátur.
14	38	Hic multis tempóribus continéntiæ propósitum ténuit in Judaísmo, corpúsque et ánimam trádere conténtus pro perseverántia.
14	39	Volens autem Nicánor manifestáre ódium, quod habébat in Judǽos, misit mílites quingéntos, ut eum comprehénderent.
14	40	Putábat enim, si illum decepísset, se cladem Judǽis máximam illatúrum.
14	41	Turbis autem irrúere in domum ejus, et jánuam dirúmpere, atque ignem admovére cupiéntibus, cum jam comprehenderétur, gládio se pétiit:
14	42	éligens nobíliter mori pótius, quam súbditus fíeri peccatóribus, et contra natáles suos indígnis injúriis agi.
14	43	Sed cum per festinatiónem non certo ictu plagam dedísset, et turbæ intra óstia irrúmperent, recúrrens audácter ad murum præcipitávit semetípsum viríliter in turbas:
14	44	quibus velóciter locum dántibus cásui ejus, venit per médiam cervícem:
14	45	et cum adhuc spiráret, accénsus ánimo, surréxit: et cum sanguis ejus magno fluxu deflúeret, et gravíssimis vulnéribus esset sáucius, cursu turbam pertránsiit:
14	46	et stans supra quamdam petram prærúptam, et jam exsánguis efféctus, compléxus intestína sua, utrísque mánibus projécit super turbas, ínvocans dominatórem vitæ ac spíritus, ut hæc illi íterum rédderet: atque ita vita defúnctus est.
15	1	Nicánor autem, ut cómperit Judam esse in locis Samaríæ, cogitávit cum omni ímpetu die sábbati commíttere bellum.
15	2	Judǽis vero, qui illum per necessitátem sequebántur, dicéntibus: Ne ita feróciter, et bárbare féceris, sed honórem tríbue diéi sanctificatiónis, et honóra eum, qui univérsa cónspicit:
15	3	ille infélix interrogávit, si est potens in cælo, qui imperávit agi diem sabbatórum.
15	4	Et respondéntibus illis: Est Dóminus vivus ipse in cælo potens, qui jussit agi séptimam diem:
15	5	at ille ait: Et ego potens sum super terram, qui ímpero sumi arma, et negótia regis impléri. Tamen non obtínuit ut consílium perfíceret.
15	6	Et Nicánor quidem cum summa supérbia eréctus, cogitáverat commúne trophǽum statúere de Juda.
15	7	Machabǽus autem semper confidébat cum omni spe auxílium sibi a Deo affutúrum:
15	8	et hortabátur suos ne formidárent ad advéntum natiónum, sed in mente habérent adjutória sibi facta de cælo, et nunc sperárent ab Omnipoténte sibi affutúram victóriam.
15	9	Et allocútus eos de lege, et prophétis, ádmonens étiam certámina, quæ fécerant prius, promptióres constítuit eos:
15	10	et ita ánimis eórum eréctis simul ostendébat géntium falláciam, et juramentórum prævaricatiónem.
15	11	Síngulos autem illórum armávit, non clýpei, et hastæ munitióne, sed sermónibus óptimis, et exhortatiónibus, expósito digno fide sómnio, per quod univérsos lætificávit.
15	12	Erat autem hujuscémodi visus: Oníam, qui fúerat summus sacérdos, virum bonum et benígnum, verecúndum visu, modéstum móribus, et elóquio decórum, et qui a púero in virtútibus exercitátus sit, manus protendéntem oráre pro omni pópulo Judæórum:
15	13	post hoc apparuísse et álium virum ætáte, et glória mirábilem, et magni decóris habitúdine circa illum:
15	14	respondéntem vero Oníam dixísse: Hic est fratrum amátor, et pópuli Israël: hic est, qui multum orat pro pópulo, et univérsa sancta civitáte, Jeremías prophéta Dei.
15	15	Extendísse autem Jeremíam dextram, et dedísse Judæ gládium áureum, dicéntem:
15	16	Accipe sanctum gládium munus a Deo, in quo dejícies adversários pópuli mei Israël.
15	17	Exhortáti ítaque Judæ sermónibus bonis valde, de quibus extólli posset ímpetus, et ánimi júvenum confortári, statuérunt dimicáre et conflígere fórtiter: ut virtus de negótiis judicáret, eo quod cívitas sancta, et templum periclitaréntur.
15	18	Erat enim pro uxóribus, et fíliis, itémque pro frátribus, et cognátis minor sollicitúdo: máximus vero et primus pro sanctitáte timor erat templi.
15	19	Sed et eos qui in civitáte erant, non mínima sollicitúdo habébat pro his, qui congressúri erant.
15	20	Et cum jam omnes sperárent judícium futúrum, hostésque adéssent, atque exércitus esset ordinátus, béstiæ equitésque opportúno in loco compósiti,
15	21	consíderans Machabǽus advéntum multitúdinis, et apparátum várium armórum, et ferocitátem bestiárum, exténdens manus in cælum, prodígia faciéntem Dóminum invocávit, qui non secúndum armórum poténtiam, sed prout ipsi placet, dat dignis victóriam.
15	22	Dixit autem ínvocans hoc modo: Tu Dómine, qui misísti ángelum tuum sub Ezechía rege Juda, et interfecísti de castris Sennácherib centum octogínta quinque míllia:
15	23	et nunc dominátor cælórum mitte ángelum tuum bonum ante nos, in timóre, et tremóre magnitúdinis bráchii tui,
15	24	ut métuant qui cum blasphémia véniunt advérsus sanctum pópulum tuum. Et hic quidem ita perorávit.
15	25	Nicánor autem, et qui cum ipso erant, cum tubis et cánticis admovébant.
15	26	Judas vero, et qui cum eo erant, invocáto Deo, per oratiónes congréssi sunt:
15	27	manu quidem pugnántes, sed Dóminum córdibus orántes, prostravérunt non minus trigínta quinque míllia, præséntia Dei magnífice delectáti.
15	28	Cumque cessássent, et cum gáudio redírent, cognovérunt Nicánorem ruísse cum armis suis.
15	29	Facto ítaque clamóre, et perturbatióne excitáta, pátria voce omnipoténtem Dóminum benedicébant.
15	30	Præcépit autem Judas, qui per ómnia córpore et ánimo mori pro cívibus parátus erat, caput Nicánoris, et manum cum húmero abscíssam, Jerosólymam perférri.
15	31	Quo cum pervenísset, convocátis contribúlibus, et sacerdótibus ad altáre, accersíit et eos, qui in arce erant.
15	32	Et osténso cápite Nicánoris, et manu nefária, quam exténdens contra domum sanctam omnipoténtis Dei, magnífice gloriátus est.
15	33	Linguam étiam ímpii Nicánoris præcísam jussit particulátim ávibus dari: manum autem deméntis contra templum suspéndi.
15	34	Omnes ígitur cæli benedixérunt Dóminum, dicéntes: Benedíctus, qui locum suum incontaminátum servávit.
15	35	Suspéndit autem Nicánoris caput in summa arce, ut évidens esset, et maniféstum signum auxílii Dei.
15	36	Itaque omnes commúni consílio decrevérunt nullo modo diem istum absque celebritáte præteríre:
15	37	habére autem celebritátem tertiadécima die mensis Adar, quod dícitur voce Syríaca, prídie Mardochǽi diéi.
15	38	Igitur his erga Nicánorem gestis, et ex illis tempóribus ab Hebrǽis civitáte posséssa, ego quoque in his fáciam finem sermónis.
15	39	Et si quidem bene, et ut históriæ cómpetit, hoc et ipse velim: sin autem minus digne, concedéndum est mihi.
15	40	Sicut enim vinum semper bíbere, aut semper aquam, contrárium est: altérnis autem uti, delectábile: ita legéntibus si semper exáctus sit sermo, non erit gratus. Hic ergo erit consummátus.
