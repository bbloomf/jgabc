1	1	Verba Amos, qui fuit in pastóribus de Thécue: quæ vidit super Israël in diébus Ozíæ regis Juda, et in diébus Jeróboam fílii Joas regis Israël, ante duos annos terræmótus.
1	2	Et dixit: Dóminus de Sion rúgiet, et de Jerúsalem dabit vocem suam: et luxérunt speciósa pastórum, et exsiccátus est vertex Carméli.
1	3	Hæc dicit Dóminus: Super tribus sceléribus Damásci, et super quátuor non convértam eum: eo quod trituráverint in plaustris férreis Gálaad.
1	4	Et mittam ignem in domum Azaël, et devorábit domos Bénadad.
1	5	Et cónteram vectem Damásci: et dispérdam habitatórem de campo idóli, et tenéntem sceptrum de domo voluptátis: et transferétur pópulus Sýriæ Cyrénen, dicit Dóminus.
1	6	Hæc dicit Dóminus: Super tribus sceléribus Gazæ, et super quátuor non convértam eum: eo quod transtúlerint captivitátem perféctam, ut conclúderent eam in Idumǽa.
1	7	Et mittam ignem in murum Gazæ, et devorábit ædes ejus.
1	8	Et dispérdam habitatórem de Azóto, et tenéntem sceptrum de Ascalóne: et convértam manum meam super Accaron, et períbunt réliqui Philisthinórum, dicit Dóminus Deus.
1	9	Hæc dicit Dóminus: Super tribus sceléribus Tyri, et super quátuor non convértam eum: eo quod conclúserint captivitátem perféctam in Idumǽa, et non sint recordáti fœ́deris fratrum.
1	10	Et mittam ignem in murum Tyri, et devorábit ædes ejus.
1	11	Hæc dicit Dóminus: Super tribus sceléribus Edom, et super quátuor non convértam eum: eo quod persecútus sit in gládio fratrem suum, et violáverit misericórdiam ejus, et tenúerit ultra furórem suum, et indignatiónem suam serváverit usque in finem.
1	12	Mittam ignem in Theman: et devorábit ædes Bosræ.
1	13	Hæc dicit Dóminus: Super tribus sceléribus filiórum Ammon, et super quátuor non convértam eum: eo quod dissecúerit prægnántes Gálaad ad dilatándum términum suum.
1	14	Et succéndam ignem in muro Rabba: et devorábit ædes ejus in ululátu in die belli, et in túrbine in die commotiónis.
1	15	Et ibit Melchom in captivitátem, ipse, et príncipes ejus simul, dicit Dóminus.
2	1	Hæc dicit Dóminus: Super tribus sceléribus Moab, et super quátuor non convértam eum: eo quod incénderit ossa regis Idumǽæ usque ad cínerem.
2	2	Et mittam ignem in Moab, et devorábit ædes Carioth: et moriétur in sónitu Moab, in clangóre tubæ:
2	3	et dispérdam júdicem de médio ejus, et omnes príncipes ejus interfíciam cum eo, dicit Dóminus.
2	4	Hæc dicit Dóminus: Super tribus sceléribus Juda, et super quátuor non convértam eum: eo quod abjécerit legem Dómini, et mandáta ejus non custodíerit: decepérunt enim eos idóla sua, post quæ abíerant patres eórum.
2	5	Et mittam ignem in Juda, et devorábit ædes Jerúsalem.
2	6	Hæc dicit Dóminus: Super tribus sceléribus Israël, et super quátuor non convértam eum: pro eo quod vendíderit pro argénto justum, et páuperem pro calceaméntis.
2	7	Qui cónterunt super púlverem terræ cápita páuperum, et viam humílium declínant: et fílius ac pater ejus iérunt ad puéllam, ut violárent nomen sanctum meum.
2	8	Et super vestiméntis pignorátis accubuérunt juxta omne altáre: et vinum damnatórum bibébant in domo Dei sui.
2	9	Ego autem exterminávi Amorrhǽum a fácie eórum: cujus altitúdo, cedrórum altitúdo ejus, et fortis ipse quasi quercus: et contrívi fructum ejus désuper, et radíces ejus subter.
2	10	Ego sum, qui ascéndere vos feci de terra Ægýpti, et duxi vos in desérto quadragínta annis, ut possiderétis terram Amorrhǽi.
2	11	Et suscitávi de fíliis vestris in prophétas, et de juvénibus vestris Nazarǽos: numquid non ita est fílii Israël, dicit Dóminus?
2	12	Et propinábitis Nazarǽis vinum: et prophétis mandábitis, dicéntes: Ne prophetétis.
2	13	Ecce ego stridébo subter vos, sicut stridet plaustrum onústum fœno.
2	14	Et períbit fuga a velóce, et fortis non obtinébit virtútem suam, et robústus non salvábit ánimam suam:
2	15	et tenens arcum non stabit, et velox pédibus suis non salvábitur, et ascénsor equi non salvábit ánimam suam:
2	16	et robústus corde inter fortes nudus fúgiet in illa die, dicit Dóminus.
3	1	Audíte verbum, quod locútus est Dóminus super vos, fílii Israël: super omnem cognatiónem, quam edúxi de terra Ægýpti, dicens:
3	2	Tantúmmodo vos cognóvi ex ómnibus cognatiónibus terræ: idcírco visitábo super vos omnes iniquitátes vestras.
3	3	Numquid ambulábunt duo páriter, nisi convénerit eis?
3	4	numquid rúgiet leo in saltu, nisi habúerit prædam? numquid dabit cátulus leónis vocem de cubíli suo, nisi áliquid apprehénderit?
3	5	numquid cadet avis in láqueum terræ absque áucupe? numquid auferétur láqueus de terra ántequam quid céperit?
3	6	Si clanget tuba in civitáte, et pópulus non expavéscet? si erit malum in civitáte, quod Dóminus non fécerit?
3	7	Quia non facit Dóminus Deus verbum, nisi reveláverit secrétum suum ad servos suos prophétas.
3	8	Leo rúgiet, quis non timébit? Dóminus Deus locútus est, quis non prophetábit?
3	9	Audítum fácite in ǽdibus Azóti, et in ǽdibus terræ Ægýpti: et dícite: Congregámini super montes Samaríæ, et vidéte insánias multas in médio ejus, et calúmniam patiéntes in penetrálibus ejus.
3	10	Et nesciérunt fácere rectum, dicit Dóminus, thesaurizántes iniquitátem, et rapínas in ǽdibus suis.
3	11	Proptérea hæc dicit Dóminus Deus: Tribulábitur, et circuiétur terra: et detrahétur ex te fortitúdo tua, et diripiéntur ædes tuæ.
3	12	Hæc dicit Dóminus: Quómodo si éruat pastor de ore leónis duo crura, aut extrémum aurículæ: sic eruéntur fílii Israël, qui hábitant in Samaría in plaga léctuli, et in Damásci grabáto.
3	13	Audíte, et contestámini in domo Jacob, dicit Dóminus Deus exercítuum:
3	14	Quia in die cum visitáre cœ́pero prævaricatiónes Israël, super eum visitábo, et super altária Bethel: et amputabúntur córnua altáris, et cadent in terram.
3	15	Et percútiam domum hiemálem cum domo æstíva: et períbunt domus ebúrneæ, et dissipabúntur ædes multæ, dicit Dóminus.
4	1	Audíte verbum hoc vaccæ pingues, quæ estis in monte Samaríæ: quæ calúmniam fácitis egénis, et confríngitis páuperes: quæ dícitis dóminis vestris: Afférte, et bibémus.
4	2	Jurávit Dóminus Deus in sancto suo: quia ecce dies vénient super vos, et levábunt vos in contis, et relíquias vestras in ollis fervéntibus.
4	3	Et per apertúras exíbitis áltera contra álteram, et projiciémini in Armon, dicit Dóminus.
4	4	Veníte ad Bethel, et ímpie ágite: ad Gálgalam, et multiplicáte prævaricatiónem: et afférte mane víctimas vestras, tribus diébus décimas vestras.
4	5	Et sacrificáte de fermentáto laudem: et vocáte voluntárias oblatiónes, et annuntiáte: sic enim voluístis fílii Israël, dicit Dóminus Deus.
4	6	Unde et ego dedi vobis stupórem déntium in cunctis úrbibus vestris, et indigéntiam panum in ómnibus locis vestris: et non estis revérsi ad me, dicit Dóminus.
4	7	Ego quoque prohíbui a vobis imbrem, cum adhuc tres menses superéssent usque ad messem: et plui super unam civitátem, et super álteram civitátem non plui: pars una complúta est: et pars, super quam non plui, áruit.
4	8	Et venérunt duæ et tres civitátes ad unam civitátem ut bíberent aquam, et non sunt satiátæ: et non redístis ad me, dicit Dóminus.
4	9	Percússi vos in vento urénte, et in aurúgine: multitúdinem hortórum vestrórum, et vineárum vestrárum: olivéta vestra, et ficéta vestra comédit erúca: et non redístis ad me, dicit Dóminus.
4	10	Misi in vos mortem in via Ægýpti, percússi in gládio júvenes vestros, usque ad captivitátem equórum vestrórum: et ascéndere feci putrédinem castrórum vestrórum in nares vestras: et non redístis ad me, dicit Dóminus.
4	11	Subvérti vos, sicut subvértit Deus Sódomam, et Gomórrham, et facti estis quasi torris raptus ab incéndio: et non redístis ad me, dicit Dóminus.
4	12	Quaprópter hæc fáciam tibi Israël: postquam autem hæc fécero tibi, præparáre in occúrsum Dei tui Israël.
4	13	Quia ecce formans montes, et creans ventum, et annúntians hómini elóquium suum, fáciens matutínam nébulam, et grádiens super excélsa terræ: Dóminus Deus exercítuum nomen ejus.
5	1	Audíte verbum istud, quod ego levo super vos planctum. Domus Israël cécidit, et non adjíciet ut resúrgat.
5	2	Virgo Israël projécta est in terram suam, non est qui súscitet eam.
5	3	Quia hæc dicit Dóminus Deus: Urbs, de qua egrediebántur mille, relinquéntur in ea centum: et de qua egrediebántur centum, relinquéntur in ea decem in domo Israël.
5	4	Quia hæc dicit Dóminus dómui Israël: Quǽrite me, et vivétis.
5	5	Et nolíte quǽrere Bethel, et in Gálgalam nolíte intráre, et in Bersabée non transíbitis: quia Gálgala captíva ducétur, et Bethel erit inútilis.
5	6	Quǽrite Dóminum, et vívite: ne forte comburátur ut ignis domus Joseph, et devorábit, et non erit qui exstínguat Bethel.
5	7	Qui convértitis in absínthium judícium, et justítiam in terra relínquitis.
5	8	Faciéntem Arctúrum, et Oríonem, et converténtem in mane ténebras, et diem in noctem mutántem: qui vocat aquas maris, et effúndit eas super fáciem terræ: Dóminus nomen est ejus.
5	9	Qui subrídet vastitátem super robústum, et depopulatiónem super poténtem affert.
5	10	Odio habuérunt corripiéntem in porta: et loquéntem perfécte abomináti sunt.
5	11	Idcírco, pro eo quod diripiebátis páuperem, et prædam eléctam tollebátis ab eo: domos quadro lápide ædificábitis, et non habitábitis in eis: víneas plantábis amantíssimas, et non bibétis vinum eárum.
5	12	Quia cognóvi multa scélera vestra, et fórtia peccáta vestra: hostes justi accipiéntes munus, et páuperes depriméntes in porta.
5	13	Ideo prudens in témpore illo tacébit, quia tempus malum est.
5	14	Quǽrite bonum, et non malum, ut vivátis: et erit Dóminus Deus exercítuum vobíscum, sicut dixístis.
5	15	Odíte malum, et dilígite bonum, et constitúite in porta judícium: si forte misereátur Dóminus Deus exercítuum relíquiis Joseph.
5	16	Proptérea hæc dicit Dóminus Deus exercítuum dominátor, in ómnibus platéis planctus: et in cunctis, quæ foris sunt, dicétur væ væ: et vocábunt agrícolam ad luctum, et ad planctum eos, qui sciunt plángere.
5	17	Et in ómnibus víneis erit planctus: quia pertransíbo in médio tui, dicit Dóminus.
5	18	Væ desiderántibus diem Dómini: ad quid eam vobis? dies Dómini ista, ténebræ, et non lux.
5	19	Quómodo si fúgiat vir a fácie leónis, et occúrrat ei ursus: et ingrediátur domum, et innitátur manu sua super paríetem, et mórdeat eum cóluber.
5	20	Numquid non ténebræ dies Dómini, et non lux: et calígo, et non splendor in ea?
5	21	Odi, et projéci festivitátes vestras: et non cápiam odórem cœ́tuum vestrórum.
5	22	Quod si obtuléritis mihi holocautómata, et múnera vestra, non suscípiam: et vota pínguium vestrórum non respíciam.
5	23	Aufer a me tumúltum cárminum tuórum: et cántica lyræ tuæ non áudiam.
5	24	Et revelábitur quasi aqua judícium, et justítia quasi torrens fortis.
5	25	Numquid hóstias et sacrifícium obtulístis mihi in desérto quadragínta annis, domus Israël?
5	26	Et portástis tabernáculum Moloch vestro, et imáginem idolórum vestrórum, sidus Dei vestri, quæ fecístis vobis.
5	27	Et migráre vos fáciam trans Damáscum, dicit Dóminus, Deus exercítuum nomen ejus.
6	1	Væ qui opulénti estis in Sion, et confíditis in monte Samaríæ: optimátes cápita populórum, ingrediéntes pompátice domum Israël.
6	2	Transíte in Chaláne, et vidéte, et ite inde in Emath magnam: et descéndite in Geth Palæstinórum, et ad óptima quæque regna horum: si látior términus eórum término vestro est.
6	3	Qui separáti estis in diem malum: et appropinquátis sólio iniquitátis.
6	4	Qui dormítis in lectis ebúrneis, et lascivítis in stratis vestris: qui coméditis agnum de grege, et vítulos de médio arménti.
6	5	Qui cánitis ad vocem psaltérii: sicut David putavérunt se habére vasa cántici.
6	6	Bibéntes vinum in phíalis, et óptimo unguénto delibúti: et nihil patiebántur super contritióne Joseph.
6	7	Quaprópter nunc migrábunt in cápite transmigrántium: et auferétur fáctio lasciviéntium.
6	8	Jurávit Dóminus Deus in ánima sua, dicit Dóminus Deus exercítuum: Detéstor ego supérbiam Jacob, et domos ejus odi, et tradam civitátem cum habitatóribus suis.
6	9	Quod si réliqui fúerint decem viri in domo una, et ipsi moriéntur.
6	10	Et tollet eum propínquus suus, et combúret eum, ut éfferat ossa de domo: et dicet ei, qui in penetrálibus domus est: Numquid adhuc est penes te?
6	11	Et respondébit: Finis est. Et dicet ei: Tace, et non recordéris nóminis Dómini.
6	12	Quia ecce Dóminus mandábit, et percútiet domum majórem ruínis, et domum minórem scissiónibus.
6	13	Numquid cúrrere queunt in petris equi, aut arári potest in búbalis, quóniam convertístis in amaritúdinem judícium, et fructum justítiæ in absínthium?
6	14	Qui lætámini in níhilo: qui dícitis: Numquid non in fortitúdine nostra assúmpsimus nobis córnua?
6	15	Ecce enim suscitábo super vos domus Israël, dicit Dóminus Deus exercítuum, gentem: et cónteret vos ab intróitu Emath, usque ad torréntem desérti.
7	1	Hæc osténdit mihi Dóminus Deus: et ecce fictor locústæ in princípio germinántium serótini imbris, et ecce serótinus post tonsiónem regis.
7	2	Et factum est: cum consummásset comédere herbam terræ, dixi: Dómine Deus propítius esto, óbsecro: quis suscitábit Jacob, quia párvulus est?
7	3	Misértus est Dóminus super hoc: Non erit, dixit Dóminus.
7	4	Hæc osténdit mihi Dóminus Deus: et ecce vocábat judícium ad ignem Dóminus Deus: et devorávit abýssum multam, et comédit simul partem.
7	5	Et dixi: Dómine Deus quiésce, óbsecro: quis suscitábit Jacob, quia párvulus est?
7	6	Misértus est Dóminus super hoc: Sed et istud non erit, dixit Dóminus Deus.
7	7	Hæc osténdit mihi Dóminus: et ecce Dóminus stans super murum litum, et in manu ejus trulla cæmentárii.
7	8	Et dixit Dóminus ad me: Quid tu vides Amos? Et dixi: Trullam cæmentárii. Et dixit Dóminus: Ecce ego ponam trullam in médio pópuli mei Israël: non adjíciam ultra superindúcere eum.
7	9	Et demoliéntur excélsa idóli, et sanctificatiónes Israël desolabúntur: et consúrgam super domum Jeróboam in gládio.
7	10	Et misit Amasías sacérdos Bethel ad Jeróboam regem Israël, dicens: Rebellávit contra te Amos in médio domus Israël: non póterit terra sustinére univérsos sermónes ejus.
7	11	Hæc enim dicit Amos: In gládio moriétur Jeróboam, et Israël captívus migrábit de terra sua.
7	12	Et dixit Amasías ad Amos: Qui vides, grádere, fuge in terram Juda: et cómede ibi panem, et prophetábis ibi.
7	13	Et in Bethel non adjícies ultra ut prophétes: quia sanctificátio regis est, et domus regni est.
7	14	Respondítque Amos, et dixit ad Amasíam: Non sum prophéta, et non sum fílius prophétæ: sed armentárius ego sum véllicans sycómoros.
7	15	Et tulit me Dóminus cum séquerer gregem, et dixit Dóminus ad me: Vade prophéta ad pópulum meum Israël.
7	16	Et nunc audi verbum Dómini: Tu dicis: Non prophetábis super Israël, et non stillábis super domum idóli.
7	17	Propter hoc hæc dicit Dóminus: Uxor tua in civitáte fornicábitur: et fílii tui, et fíliæ tuæ in gládio cadent, et humus tua funículo metiétur: et tu in terra pollúta moriéris, et Israël captívus migrábit de terra sua.
8	1	Hæc osténdit mihi Dóminus Deus: et ecce uncínus pomórum.
8	2	Et dixit: Quid tu vides Amos? Et dixi: Uncínum pomórum. Et dixit Dóminus ad me: Venit finis super pópulum meum Israël: non adjíciam ultra ut pertránseam eum.
8	3	Et stridébunt cárdines templi in die illa, dicit Dóminus Deus: multi moriéntur: in omni loco projiciétur siléntium.
8	4	Audíte hoc qui contéritis páuperem, et defícere fácitis egénos terræ,
8	5	dicéntes: Quando transíbit mensis, et venumdábimus merces: et sábbatum, et aperiémus fruméntum: ut imminuámus mensúram, et augeámus siclum, et supponámus statéras dolósas,
8	6	ut possideámus in argénto egénos et páuperes pro calceaméntis, et quisquílias fruménti vendámus?
8	7	Jurávit Dóminus in supérbiam Jacob: Si oblítus fúero usque ad finem ómnia ópera eórum.
8	8	Numquid super isto non commovébitur terra, et lugébit omnis habitátor ejus: et ascéndet quasi flúvius univérsus, et ejicicétur, et défluet quasi rivus Ægýpti?
8	9	Et erit in die illa, dicit Dóminus Deus: óccidet sol in merídie, et tenebréscere fáciam terram in die lúminis:
8	10	et convértam festivitátes vestras in luctum, et ómnia cántica vestra in planctum: et indúcam super omne dorsum vestrum saccum, et super omne caput calvítium: et ponam eam quasi luctum unigéniti, et novíssima ejus quasi diem amárum.
8	11	Ecce dies véniunt, dicit Dóminus: et mittam famem in terram: non famem panis, neque sitim aquæ, sed audiéndi verbum Dómini.
8	12	Et commovebúntur a mari usque ad mare, et ab aquilóne usque ad oriéntem: circuíbunt quæréntes verbum Dómini, et non invénient.
8	13	In die illa defícient vírgines pulchræ, et adolescéntes in siti.
8	14	Qui jurant in delícto Samaríæ, et dicunt: Vivit Deus tuus Dan: et vivit via Bersabée: et cadent, et non resúrgent ultra.
9	1	Vidi Dóminum stantem super altáre, et dixit: Pércute cárdinem, et commoveántur superliminária: avarítia enim in cápite ómnium, et novíssimum eórum in gládio interfíciam: non erit fuga eis. Fúgient, et non salvábitur ex eis qui fúgerit.
9	2	Si descénderint usque ad inférnum, inde manus mea edúcet eos: et si ascénderint usque in cælum, inde détraham eos.
9	3	Et si abscónditi fúerint in vértice Carméli, inde scrutans áuferam eos: et si celáverint se ab óculis meis in profúndo maris, ibi mandábo serpénti, et mordébit eos.
9	4	Et si abíerint in captivitátem coram inimícis suis, ibi mandábo gládio, et occídet eos: et ponam óculos meos super eos in malum, et non in bonum.
9	5	Et Dóminus Deus exercítuum, qui tangit terram, et tabéscet: et lugébunt omnes habitántes in ea: et ascéndet sicut rivus omnis, et défluet sicut flúvius Ægýpti.
9	6	Qui ædíficat in cælo ascensiónem suam, et fascículum suum super terram fundávit: qui vocat aquas maris, et effúndit eas super fáciem terræ, Dóminus nomen ejus.
9	7	Numquid non ut fílii Æthíopum vos estis mihi, fílii Israël, ait Dóminus? numquid non Israël ascéndere feci de terra Ægýpti, et Palæstínos de Cappadócia, et Syros de Cyréne?
9	8	Ecce óculi Dómini Dei super regnum peccans, et cónteram illud a fácie terræ: verúmtamen cónterens non cónteram domum Jacob, dicit Dóminus.
9	9	Ecce enim mandábo ego, et concútiam in ómnibus géntibus domum Israël, sicut concútitur tríticum in cribro: et non cadet lapíllus super terram.
9	10	In gládio moriéntur omnes peccatóres pópuli mei, qui dicunt: Non appropinquábit, et non véniet super nos malum.
9	11	In die illa suscitábo tabernáculum David, quod cécidit: et reædificábo apertúras murórum ejus, et ea, quæ corrúerant, instaurábo: et reædificábo illud sicut in diébus antíquis.
9	12	Ut possídeant relíquias Idumǽæ, et omnes natiónes, eo quod invocátum sit nomen meum super eos: dicit Dóminus fáciens hæc.
9	13	Ecce dies véniunt, dicit Dóminus: et comprehéndet arátor messórem, et calcátor uvæ mitténtem semen: et stillábunt montes dulcédinem, et omnes colli culti erunt.
9	14	Et convértam captivitátem pópuli mei Israël: et ædificábunt civitátes desértas, et inhabitábunt: et plantábunt víneas, et bibent vinum eárum: et fácient hortos, et cómedent fructus eórum.
9	15	Et plantábo eos super humum suam, et non evéllam eos ultra de terra sua, quam dedi eis, dicit Dóminus Deus tuus.
