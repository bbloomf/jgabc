Gaudens gaudébo in Dómino, * et exsultábit ánima mea in Deo meo,
quia índuit me vestiméntis salútis * et induménto iustítiæ circúmdedit me,
quasi sponsum decorátum coróna * et quasi sponsam ornátam monílibus suis.
Sicut enim terra profert germen suum et sicut hortus semen suum gérminat, * sic Dóminus Deus germinábit iustítiam et laudem coram univérsis géntibus.
Propter Sion non tacébo * et propter Ierúsalem non quiéscam,
donec egrediátur ut splendor iustítia eius, * et salus eius ut lampas accendátur.
Et vidébunt gentes iustítiam tuam * et cuncti reges glóriam tuam;
et vocáberis nómine novo, * quod os Dómini nominábit.
Et eris coróna glóriæ in manu Dómini * et diadéma regni in manu Dei tui.
Non vocáberis ultra Derelícta, * et terra tua non vocábitur ámplius Desoláta;
sed vocáberis Beneplácitum meum in ea, * et terra tua Nupta,
quia complácuit Dómino in te, * et terra tua erit nupta.
Nam ut iúvenis uxórem ducit vírginem, * ita ducent te fílii tui;
ut gaudet sponsus super sponsam, * ita gaudébit super te Deus tuus.
