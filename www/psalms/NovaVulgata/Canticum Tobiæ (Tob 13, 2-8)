Benedíctus Deus vivens in ævum, et regnum illíus, * quia ipse flagéllat et miserétur,
dedúcit usque ad ínferos deórsum et redúcit a perditióne maiestáte sua, * et non est qui effúgiat manum eius.
Confitémini illi, fílii Israel, coram natiónibus, quia ipse dispérsit vos in illis * et ibi osténdit maiestátem suam.
Et exaltáte illum coram omni vivénte, quóniam Dóminus noster, et ipse est pater noster * et ipse est Deus noster in ómnia sæcula.
Flagellábit vos ob iniquitátes vestras * et ómnium miserébitur vestrum
et cólliget vos ab ómnibus natiónibus, * ubicúmque dispérsi fuéritis.
Cum convérsi fuéritis ad illum in toto corde vestro et in tota ánima vestra, * ut faciátis coram illo veritátem,
tunc revertétur ad vos * et non abscóndet a vobis fáciem suam ámplius.
Et nunc aspícite, quæ fecit vobíscum, * et confitémini illi in toto ore vestro.
Benedícite Dóminum iustítiæ * et exaltáte regem sæculórum.
Ego in terra captivitátis meæ confíteor illi * et osténdo virtútem et maiestátem eius genti peccatórum.
Convertímini, peccatóres, et fácite iustítiam coram illo. * Quis scit, si velit vos et fáciat vobis misericórdiam?
Ego et ánima mea regi cæli lætatiónes dícimus, * et ánima mea lætábitur ómnibus diébus vitæ suæ.
Benedícite Dóminum, omnes elécti, et omnes laudáte maiestátem illíus. * Agite dies lætítiæ et confitémini illi.
