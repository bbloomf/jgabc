Dómine, audívi auditiónem tuam, * et tímui, Dómine, opus tuum.
In médio annórum vivífica illud, * in médio annórum notum fácies.
Cum irátus fúeris, * misericórdiæ recordáberis.
Deus a Theman véniet, * et Sanctus de monte Pharan.
Operit cælos glóriæ eius, * et laudis eius plena est terra.
Splendor eius ut lux erit, rádii ex mánibus eius: * ibi abscóndita est fortitúdo eius.
Egréssus es in salútem pópuli tui, * in salútem cum christo tuo.
Viam fecísti in mari equis tuis, * in luto aquárum multárum.
Audívi, et conturbátus est venter meus, * ad vocem contremuérunt lábia mea.
Ingréditur putrédo in óssibus meis, * et subter me vacíllant gressus mei.
Conquiéscam in die tribulatiónis, * ut ascéndat super pópulum, qui invádit nos.
Ficus enim non florébit, * et non erit fructus in víneis;
mentiétur opus olívæ, * et arva non áfferent cibum;
abscíssum est de ovíli pecus, * et non est arméntum in præsépibus.
Ego autem in Dómino gaudébo * et exsultábo in Deo salvatóre meo.
Dóminus Deus fortitúdo mea, et ponet pedes meos quasi cervórum * et super excélsa mea dedúcet me.
