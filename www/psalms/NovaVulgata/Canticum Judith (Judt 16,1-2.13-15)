Incípite Deo meo in tympanis, * cantáte Dómino meo in cymbalis,
modulámini illi psalmum novum, * exaltáte et invocáte nomen ipsíus.
Tu es Deus cónterens bella, qui ponis castra in médio pópuli tui, * ut erípias me de manu persequéntium me.
Cantábo Deo meo hymnum novum: Dómine, magnus es tu et clarus, * mirábilis in virtúte et insuperábilis.
Tibi sérviat omnis creatúra tua, * quóniam dixísti, et facta sunt,
misísti spíritum tuum, et ædificáta sunt, * et non est, qui resístat voci tuæ.
Montes enim a fundaméntis agitabúntur cum aquis, * petræ autem a fácie tua tamquam cera liquéscent.
Illis autem qui timent te * propítius adhuc eris.
