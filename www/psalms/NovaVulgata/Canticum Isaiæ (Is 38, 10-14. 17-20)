Ego dixi: In dimídio diérum meórum vadam ad portas ínferi; * quæsívi resíduum annórum meórum.
Dixi: Non vidébo Dóminum Deum in terra vivéntium, non aspíciam hóminem ultra * inter habitatóres orbis.
Habitáculum meum ablátum est et abdúctum longe a me * quasi tabernáculum pastórum;
convólvit sicut textor vitam meam; * de stámine succídit me.
De mane usque ad vésperam * confecísti me.
Prostrátus sum usque ad mane, * quasi leo sic cónterit ómnia ossa mea;
de mane usque ad vésperam * confecísti me.
Sicut pullus hirúndinis, sic mussitábo, * meditábor ut colúmba;
attenuáti sunt óculi mei * suspiciéntes in excélsum.
Tu autem eruísti ánimam meam * a fóvea consumptiónis,
proiecísti enim post tergum tuum * ómnia peccáta mea.
Quia non inférnus confitébitur tibi, * neque mors laudábit te;
non exspectábunt, qui descéndunt in lacum, * veritátem tuam.
Vivens, vivens ipse confitébitur tibi, sicut et ego hódie; * pater fíliis notam fáciet veritátem tuam.
Dómine, salvum me fac, et ad sonum cítharæ cantábimus cunctis diébus vitæ nostræ * in domo Dómini.
