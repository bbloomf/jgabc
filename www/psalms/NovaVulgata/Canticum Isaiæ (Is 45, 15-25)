Vere tu es Deus abscónditus, * Deus Israel salvátor.
Confúsi sunt et erubuérunt omnes, * simul abiérunt in confusiónem fabricatóres idolórum.
Israel salvátus est in Dómino salúte ætérna; * non confundémini et non erubescétis usque in sæculum sæculi.
Quia hæc dicit Dóminus, qui creávit cælos, ipse Deus, * qui formávit terram et fecit eam, ipse fundávit eam;
non ut vácua esset, creávit eam, ut habitarétur, formávit eam: * «Ego Dóminus, et non est álius.
Non in abscóndito locútus sum, * in loco terræ tenebróso;
non dixi sémini Iacob: “Frustra quærite me”. * Ego Dóminus loquens iustítiam, annúntians recta.
Congregámini et veníte et accédite simul, * qui salváti estis ex géntibus.
Nesciérunt, qui levant lignum sculptúræ suæ * et rogant deum non salvántem.
Annuntiáte et veníte et consiliámini simul. * Quis audítum fecit hoc ab inítio, ex tunc prædíxit illud?
Numquid non ego Dóminus, et non est ultra Deus absque me? * Deus iustus et salvans non est præter me.
Convertímini ad me et salvi éritis, omnes fines terræ, * quia ego Deus, et non est álius.
In memetípso iurávi: Egréssa est de ore meo iustítia, * verbum, quod non revertétur;
quia mihi curvábitur omne genu, * et iurábit omnis língua».
«Tantum in Dómino» dicent * «sunt iustítiæ et robur!».
Ad eum vénient et confundéntur omnes, qui repúgnant ei: * in Dómino iustificábitur et laudábitur omne semen Israel.
