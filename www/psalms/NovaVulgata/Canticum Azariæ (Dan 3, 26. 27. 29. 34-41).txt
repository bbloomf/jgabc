Pænitemini et convertimini, ut deleantur vestra peccata (Act 3, 19).
Benedíctus es, Dómine, Deus patrum nostrórum, * et laudábilis et gloriósum nomen tuum in sæcula,
quia iustus es in ómnibus, * quæ fecísti nobis.
Peccávimus enim et iníque égimus recedéntes a te * et delíquimus in ómnibus.
Ne, quæsumus, tradas nos in perpétuum propter nomen tuum * et ne díssipes testaméntum tuum,
neque áuferas misericórdiam tuam a nobis propter Abraham diléctum tuum * et Isaac servum tuum et Israel sanctum tuum,
quibus dixísti quod multiplicáres semen eórum * sicut stellas cæli et sicut arénam, quæ est in lítore maris,
quia, Dómine, imminúti sumus plus quam omnes gentes * sumúsque húmiles in univérsa terra hódie propter peccáta nostra;
et non est in témpore hoc princeps et prophéta et dux, * neque holocáustum neque sacrifícium,
neque oblátio neque incénsum, neque locus primitiárum coram te, * ut possímus inveníre misericórdiam;
sed in ánima contríta et spíritu humilitátis suscipiámur sicut in holocáusto aríetum et taurórum * et sicut in mílibus agnórum pínguium,
sic fiat sacrifícium nostrum in conspéctu tuo hódie, et pérfice subsequéntes te, * quóniam non est confúsio confidéntibus in te.
Et nunc séquimur te in toto corde * et timémus te et quærimus fáciem tuam.
