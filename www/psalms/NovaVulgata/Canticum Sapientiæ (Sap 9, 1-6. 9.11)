Deus patrum meórum et Dómine misericórdiæ, * qui fecísti ómnia verbo tuo
et sapiéntia tua constituísti hóminem, * ut dominarétur creatúris, quæ a te factæ sunt,
et dispóneret orbem terrárum in sanctitáte et iustítia * et in directióne cordis iudícium iudicáret,
da mihi sédium tuárum assistrícem sapiéntiam * et noli me reprobáre a púeris tuis,
quóniam servus tuus sum ego et fílius ancíllæ tuæ, homo infírmus et exígui témporis * et minor ad intelléctum iudícii et legum.
Nam, et si quis erit consummátus inter fílios hóminum, si ab illo abfúerit sapiéntia tua, * in níhilum computábitur.
Et tecum sapiéntia, quæ novit ópera tua, * quæ et áffuit tunc, cum orbem terrárum fáceres,
et sciébat quid esset plácitum in óculis tuis * et quid diréctum in præcéptis tuis.
Emítte illam de cælis sanctis tuis * et a sede magnitúdinis tuæ mitte illam,
ut mecum sit et mecum labóret, * ut sciam quid accéptum sit apud te.
Scit enim illa ómnia et intéllegit et dedúcet me in opéribus meis sóbrie * et custódiet me in sua glória.
