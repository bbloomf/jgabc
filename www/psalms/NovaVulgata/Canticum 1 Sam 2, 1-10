Exsultávit cor meum in Dómino, * exaltátum est cornu meum in Deo meo;
dilatátum est os meum super inimícos meos, * quóniam lætáta sum in salutári tuo.
Non est sanctus ut est Dóminus; neque enim est álius extra te, * et non est fortis sicut Deus noster.
Nolíte multiplicáre loqui sublímia gloriántes. * Recédant supérba de ore vestro,
quia Deus scientiárum Dóminus est, * et ab eo ponderántur actiónes.
Arcus fórtium confráctus est, * et infírmi accíncti sunt róbore.
Saturáti prius pro pane se locavérunt, * et famélici non eguérunt ámplius.
Stérilis péperit plúrimos, * et, quæ multos habébat fílios, emárcuit.
Dóminus mortíficat et vivíficat, * dedúcit ad inférnum et redúcit.
Dóminus páuperem facit et ditat, * humíliat et súblevat;
súscitat de púlvere egénum * et de stércore élevat páuperem,
ut sédeat cum princípibus * et sólium glóriæ téneat.
Dómini enim sunt cárdines terræ, * et pósuit super eos orbem.
Pedes sanctórum suórum servábit, et ímpii in ténebris conticéscent, * quia non in fortitúdine sua roborábitur vir.
Dóminus cónteret adversários suos; * super ipsos in cælis tonábit.
Dóminus iudicábit fines terræ et dabit impérium regi suo * et sublimábit cornu christi sui.
