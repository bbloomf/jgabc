Canticum (Deut 32, 1-12) AT2
Dei beneficia in populum
Quoties volui congregare filios tuos, quemadmodum gallina congregat pullos suos sub alas (Mt 23, 37).

Audíte, cæli, quæ loquor, * áudiat terra verba oris mei!
Stillet ut plúvia doctrína mea, * fluat ut ros elóquium meum
quasi imber super herbam * et quasi stillæ super grámina.
Quia nomen Dómini invocábo: * date magnificéntiam Deo nostro!
Petra, perfécta sunt ópera eius, * quia omnes viæ eius iustítia.
Deus fidélis et absque ulla iniquitáte, * iustus et rectus.
Peccavérunt ei, non fílii eius in sórdibus suis, * generátio prava atque pervérsa.
Hæccine rédditis Dómino, * pópule stulte et insípiens?
Numquid non ipse est pater tuus, * qui possédit te, ipse fecit et stabilívit te?
Meménto diérum antiquórum, * cógita generatiónes síngulas;
intérroga patrem tuum, et annuntiábit tibi, * maióres tuos, et dicent tibi.
Quando dividébat Altíssimus gentes, * quando separábat fílios Adam,
constítuit términos populórum * iuxta númerum filiórum Israel;
pars autem Dómini pópulus eius, * Iacob funículus hereditátis eius.
Invénit eum in terra desérta, * in loco horróris et ululátu solitúdinis;
circúmdedit eum et atténdit * et custodívit quasi pupíllam óculi sui.
Sicut áquila próvocans ad volándum pullos suos * et super eos vólitans
expándit alas suas et assúmpsit eum * atque portávit super pennas suas.
Dóminus solus dux eius fuit, * et non erat cum eo deus aliénus.
