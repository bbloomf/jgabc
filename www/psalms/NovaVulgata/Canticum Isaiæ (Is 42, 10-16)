Cantáte Dómino cánticum novum, * laus eius ab extrémis terræ;
qui descénditis in mare et plenitúdo eius, * ínsulæ et habitatóres eárum.
Exsúltent desértum et civitátes eius, * vici, quos hábitat Cedar.
Iúbilent habitatóres Petræ, * de vértice móntium clament.
Ponant Dómino glóriam * et laudem eius in ínsulis núntient.
Dóminus sicut fortis egrediétur * sicut vir proeliátor suscitábit zelum;
vociferábitur et conclamábit, * super inimícos suos prævalébit.
«Tácui semper, sílui, pátiens fui; sicut partúriens ululábo, * gemam et fremam simul.
Desértos fáciam montes et colles * et omne gramen eórum exsiccábo;
et ponam flúmina in ínsulas * et stagna arefáciam.
Et ducam cæcos in viam, quam nésciunt, * et in sémitis, quas ignoravérunt, ambuláre eos fáciam;
ponam ténebras coram eis in lucem * et prava in recta».
